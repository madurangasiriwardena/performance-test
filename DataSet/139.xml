<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n140825_4</link>
    <topic>ප්‍රාදේශිය මාධ්‍යවේදීන්ට විශේෂඥ වෛද්‍ය සායනයක්</topic>
    <author>විජිත ජයසිංහ</author>
    <content>බස්නාහිර පළාතේ වෘත්තීය ප්‍රාදේශිය මාධ්‍යවේදීන් පන්සීයක් සඳහා සුව අරණ නමින් විශේෂඥ වෛද්‍ය සායනයක් පැවැත්වීමට කටයුතු කර ඇත. මාධ්‍යවේදීන්ගේ රුධිර හා හෘද රෝග ඇතුළු සර්වාංග පරික්ෂාව එහිදී සිදුකෙරේ. ඊට සමගාමීව දන්ත වෛද්‍ය සායනයක්ද සංවිධානය කර තිබේ. මෙහි ප්‍රථම සායනය හෙට පෙරවරු 9.00 ට මතුගමදී පැවැත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n140825_3</link>
    <topic>උසස්පෙළ විභාගයේ පිළිතුරු පත්‍ර ඇගයීම අගොස්තු 30 වැනිදා</topic>
    <author>රේණුකා හේවාපතිරණ</author>
    <content>අධ්‍යාපන පොදු සහතික පත්‍ර උසස්පෙළ විභාගයේ පිළිතුරු පත්‍ර ඇගයීම අගොස්තු 30 වැනිදා ආරම්භ වේ.සැප්තැම්බර් 12 වැනිදා දක්වා එම කටයුතු සිදුවේ.පිළිතුරු පත්‍ර ඇගයීම සඳහා රජයේ පාසල් 10ක් වසා දමන අතර සැප්තැම්බර් 15 වැනිදා එම පාසල්වල අධ්‍යයන කටයුතු යළි ආරම්භ වනබව ශ්‍රී ලංකා විභාග දෙපාර්තමේන්තුව නිවේදනය කරයි.කොළඹ රාජකීය විද්‍යාලය, කොළඹ විශාඛා විද්‍යාලය, කළුතර තිස්ස මහා විද්‍යාලය, රත්නපුර ෆර්ගසන් උසස් බාලිකා විද්‍යාලය, කුලියාපිටිය ශාන්ත ජෝසප් විද්‍යාලය, කෑගල්ල බාලිකා විද්‍යාලය, මහනුවර කිංස්වුඩ් විද්‍යාලය, ගාල්ල විද්‍යාලෝක විද්‍යාලය සහ බදුල්ල විහාර මහා දේවි බාලිකා විද්‍යාලය මෙලෙස තාවකාලීකව වසා දැමුනු පාසල් වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n140825_2</link>
    <topic>පැරණි මහල් නිවාස සංකීර්ණ 7ක් ප්‍රතිසංස්කරණයට</topic>
    <author>රේණුකා හේවාපතිරණ</author>
    <content>`නගමු පුරවර' මහල් නිවාස ප්‍රතිසංස්කරණ වැඩ කටයුතු ආරම්භ කෙරේ.ජන සෙවණ නිවාස දස ලක්ෂයේ ජාතික නිවාස හා ජනාවාස සංවර්ධන මෙහෙයුමට සමගාමීව මෙය ක්‍රියාත්මක කෙරේ.මේ සඳහා වැයවන මුදල රුපියල් මිලියන 93 කි.මොරටුව ප්‍රදේශයෙන් මහල් නිවාස සංකීර්ණ තුනක් තෝරාගෙන ඇත. ලුනාව ඉදලිවත්ත, මෝදර ජගත්පුර, එගොඩ උයන ගුඩ්විල්වත්ත මහල් නිවාස ඒ සඳහා නම් කෙරේ.මීට අමතරව කැටවලමුල්ල මල්ලිකාරාම නිවාස සංකීර්ණය සහ ඩැනිස්ටර් ද සිල්වා මාවත මහල් නිවාස සංකීර්ණය දෙමටගොඩ ප්‍රදේශයෙන් තෝරාගෙන ඇත.කොම්පඤ්ඤවිදීයේ ශ්‍රීමත් ජේම්ස් පිරීස් මාවත මහල් නිවාස සංකීර්ණයද මෙම නිවාස ව්‍යාපෘතියට අයත්ය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n140825_1</link>
    <topic>යාපනය නොසන්සුන් කිරීමට විදේශගත දමිළ ඩයස්පෝරාව</topic>
    <author>විජිත ජයසිංහ</author>
    <content>යාපනය නොසන්සුන් කිරීමට විදේශගත දමිළ ඩයස්පෝරාව අන්තවාදී දේශපාලන කොටස් හරහා ‍විශාල ලෙස මුදල් වැය කරන බව යාපනය ආරක්ෂක සේනා ආඥාපති මේජර් ජෙනරාල් උදය පෙරේරා මහතා පැවසීය.මෙසේ පැවසූයේ 4 වන වරටත් ශ්‍රී ලංකාවේ පැවැත් වූ ආරක්ෂක සමුළුවට සහාභාගී වූ ආරක්ෂක උපදේශකයන් පිරිසක් සමඟ පලාලි ආරක්ෂක සේනා මූලස්ථානයේදී පැවැති හමුවේදීය.ඕස්ට්‍රේලියාව, ඝානාව, සැම්බියාව, නෙදර්ලන්තය ඇතුළු රටවල් 11ක ආරක්ෂක උපදේශකවරු මෙම සංචාරයට එක්වී සිටියහ.ඉන්දීය හමුදාවේ විශ්‍රාරමික හමුදා නිලධාරියෙකු වන මේජර් ජෙනරාල් අශෝක් මෙහෙතා මහතාද විශේෂ අමුත්තෙකු ලෙස මෙයට සහාභාගි විය.මේජර් ජෙනරාල් උදය පෙරේරා මහතා විසින් පශ්චාත් යුද සමයේ ආරක්ෂක හමුදාව විසින් යාපනයේ සිදු කරනු ලබන සංවර්ධන කටයුතු හා මානුෂීය ක්‍රියාකාරකම් පිළිබඳ විදේශීය හමුදා නිලධාරින් ද දැනුවත් කරන ලදී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n1408252</link>
    <topic>සන්ධාන රජයට ඌව මැතිවරණයේ දී සහය දක්වන්න දැවැන්ත මැදිහත්වීමක්</topic>
    <author/>
    <content>රාජ්‍ය සේවයට වැඩකරන ජනතාවට අතිවිශාල සේවාවක් සිදුකළ එක්සත් ජනතා නිදහස් සන්ධාන රජයට සහය පළකිරීම වෙනුවෙන් ඌව පළාත් සභා මැතිවරණයේදී දැවැන්ත මැදිහත්වීමක් සිදුකිරීමට වෘත්තීය සමිති සන්ධානය කටයුතු සූදානම් කරමින් සිටියි.එක්සත් ජනතා නිදහස් සන්ධානයේ වෘත්තීය සමිති ගණනාවක් ඒකාබද්ධ වෙමින් සිදුකිරීමට යන මෙම උද්ඝෝෂණය සහ දැනුවත් කිරීමේ වැඩසටහන සඳහා මුළු මහත් රටේම රාජ්‍ය සේවකයන් නියෝජනය කරමින් ශ්‍රී ලංකා කෘෂිකර්ම පර්යේෂණ හා නිෂ්පාදන සහකාර සංගමය, සමෘද්ධි නියාමකයන්ගේ සංවිධානය, සමස්ත ලංකා ගොවිජන කේන්ද්‍ර ලිපිකරු සංගමය හා ශ්‍රී ලංකා නිදහස් උපාධිධාරි සංගමය මූලිකත්වය ගෙන තිබේ.සන්ධාන රජය යටතේ රාජ්‍ය සේවකයන් සඳහා ලබාදුන් වරප්‍රසාද හා සහන අතර හත්ලක්ෂ පනස්දහසක් පමණ වූ රාජ්‍ය සේවය ලක්ෂ 14ක් දක්වා වර්ධනය කිරීම, රාජ්‍ය සේවකයින් සඳහා රුපියල් 7900ක් පමණ වූ අවම වැටුප රුපියල් 21,171 දක්වා වැඩි කිරීම, රාජ්‍ය සේවකයින්ගේ සෞඛ්‍ය පහසුකම් සඳහා අග්‍රහාර රක්ෂණය යටතේ සිය පවුලම ආවරණය වන පරිදි වූ රක්ෂණ රැකවරණය ලබාදීම සහ දින 84ක් ව තිබූ ප්‍රසූත දින 365 දක්වා දීර්ඝ කිරීම වැනි දෑ ප්‍රධාන වේ.එමෙන්ම දිවි නැඟුම සංවර්ධන දෙපාර්තමේන්තුව ගොඩනඟමින් සමෘද්ධි හා අනුබද්ධ ග්‍රාමීය ක්ෂේත්‍රයේ සංවර්ධන වැඩසටහන් වඩාත් ශක්තිමත් කිරීම, කෘෂිකර්ම පර්යේෂණ හා නිෂ්පාදන සහකාර නිලධාරීන් වෙනුවෙන් විශේෂ සහණ සැලසීම මගින් රටේ කෘෂි ආර්ථිකය ශක්තිමත් කිරීම සහ ග්‍රාමීය ක්ෂේත්‍රයේ රාජ්‍ය කළමනාකරණය පුළුල්ව හා කාර්යක්ෂමව ගොඩනැඟීම සඳහා ග්‍රාමීය ලේකම් කාර්යාල හරහා උපාධිධාරී නිලධාරීන් පත්කිරීම වැනි ක්‍රියාමාර්ග හරහා රාජ්‍ය සේවය හා ජනතාවට එමඟින් ඇතිවන ධනාත්මක බලපෑම තීව්‍ර කිරීම වෙනුවෙන් එක්සත් ජනතා නිදහස් සන්ධානය තවදුරටත් ශක්තිමත් කිරීම හා රැකගැනීම මෙම දැනුවත් කිරීමේ වැඩසටහනේ ප්‍රධාන පරමාර්ථය වී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n1408253</link>
    <topic>රට රකින්න ප්‍රථම වතාවට මුස්ලිම් ජාතික තරුණියක්</topic>
    <author/>
    <content>තම මාතෘභූමිය ආරක්ෂා කර ගැනීමේ අරමුණින් ඉතිහාසයේ පළමු වරට මුස්ලිම් ජාතික තරුණියක් ශ්‍රී ලංකා යුද හමුදා සේවයට එක්වෙයි. මු. රිසානා නමැති මේ තරුණිය සමඟ ශ්‍රී ලංකා යුද හමුදා සේවයට එක්වූ දමිල ජාතික තරුණියන් 36 දෙනකුගේ විසිරයාමේ උළෙල බ්‍රිගේඩියර් ආර්. සම්මුගනාධන් මහතාගේ ප්‍රධානත්වයෙන් ත්‍රීකුණාමලය 22 වැනි බලසේනා මූලස්ථානයේ දී පැවැති අතර ශ්‍රී ලංකා යුද හමුදා සේවයට එක්වූ දමිළ ජාතික තරුණියෝද මෙහි වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n1408254</link>
    <topic>ඌව පළාත් මැතිවරණය: තැපැල් ඡන්ද පත්‍රිකා අද තැපෑලට</topic>
    <author>නිරුෂි විමලවීර</author>
    <content>ඌව පළාත් සභා මැතිවරණයේ තැපැල් ඡන්ද පත්‍රිකා අද (25) තැපෑලට භාර දෙන බව මැතිවරණ මහ ලේකම් කාර්යාලය පවසයි.ලබන මස 04 සහ 05 යන දෙදින තැපෑලෙන් ඡන්දය සලකුණු කීරීමට නොහැකි වන රාජ්‍ය සේවකයන්ට ලබන මස11දා අතිරේක දිනයක් හිමි වන බව නියෝජ්‍ය මැතිවරණ කොමසාරිස් එම්.එම් ‍. මොහමඩ් මහතා ප්‍රකාශ කළේය.තැපැල් ඡන්ද පත්‍රිකා කට්ටල් තැපෑලට භාර දීමේ අවස්ථාව නීරීක්ෂණයට පක්ෂ සහ ස්වාධීන කණ්ඩායම් නියෝජිතයන්ටත් දේශීය මැතිවරණ නිරීක්ෂකයන්ට අවස්ථාව ඇති බවත් සේවා ස්ථානවලදි රහසිගතව ඡන්දය ප්‍රකාශ කිරීමේ අවස්ථාව ඔවුන්ට ඇති බවත් අනාවරණය කළේය.ලබන මස 04 සහ 05 යන දෙදින තැපැල් ඡන්දය ප්‍රකාශ නොකරන රාජ්‍ය සේවකයන්ගේ ඡන්ද පත්‍රිකා කට්ටල් විවෘත නොකොට බදුල්ල සහ මොනරාගල දිස්ත්‍රික්ක මැතිවරණ කාර්යාලය වෙත යවන බව කී නියෝජ්‍ය කොමසාරිස්වරයා පසුව 11දින ඒ සදහා අතිරේක දිනය ලබා දෙන බව කීය.ඌව පළාත් සභා මැතිවරණ‍ය සඳහා බදුල්ල දිස්ත්‍රික්කයෙන් තැපැල් ඡන්ද අයදුම්කරුවන් 19.985ක්ද මොනරාගල දිස්ත්‍රික්කයෙන් අයදුම් කරුවන් 10.672දෙනෙක්ද සුදුසුකම් ලබා ඇති බව හෙතෙම කිය.පළාත් දෙකට ඡන්දයෙන් තෝරා පත්කෙරෙන්නේ මන්ත්‍රිවරු තිස්දෙදෙනෙක් බවත් දිස්ත්‍රික් දෙකේ වැඩිම මන්ත්‍රි ධුර සංඛ්‍යාවක් දිනා ගන්නා පක්ෂයට ප්‍රසාද මන්ත්‍රි ධුර දෙකක් හිමිවන බව කී හෙතෙම ඒ අනුව ඌව පළාත මන්ත්‍රි ධුර 34 කින් සමන්විත බව පැවසීය.ඌව පළාතේ මන්ත්‍රි ආසන 34 සඳහා මෙවර අපේක්ෂකයන් 617 දෙනෙක් තරඟ කරන බවද ඉන් බදුල්ල දිස්ත්‍රිකයේ මන්ත්‍රි ධුර 18 සදහා අපේක්ෂකයන් 294 දෙනෙක්ද ,මෙනරාගල දිස්ත්‍රිකයේ මන්ත්‍රි ධුර 14 සඳහා අපේක්ෂකයන් 323 දෙනෙක්ද තරඟ කරන බව අවධාරණය කළේය..සැප්තැම්බර් 20දා පැවැත්වෙන ඌව පළාත් සභා මැතිවරණය සදහා මෙවර බදුල්ල දිස්ත්‍රික්කය නියෝජනය කරමින් ඡන්ද දායකයන් 6,09,966ක් ද මොණරාගල දිස්ත්‍රික්කය නියෝජනය කරමින් ඡන්ද දායකයන් 3,32,764ක් ද ඡන්දය භාවිතා කිරීමට සුදුසු කම් ලබා ඇතැයි කී ඒ මහතා මෙවර ඌව පළාත් මැතිවරණයේදි ඡන්ද දායකයන් 9,42,730 දෙනෙක් ඡන්දය භාවිතා කිරීම සඳහා සුදුසුකම් ලබා ඇතැයි ද සදහන් කළේය.බදුල්ල දිස්ත්‍රිකයේ ඡන්ද මධ්‍යස්ථාන 516ක්ද මොණරාගල දිස්ත්‍රික්කයේ ඡන්ද මධ්‍යස්ථාන 318ක්ද ඡන්දය පැවැත්නෙ බව හෙතෙම වැඩි දුරටත්කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n1408255</link>
    <topic>ඌව ඡන්දයට තාවකාලික හැඳුනුම්පත් නිකුත් කිරීම ලබන 12දා අවසන්</topic>
    <author>නිරුෂි විමලවීර</author>
    <content>ඌව පළාත් සභා මැතිවරණය සඳහා තාවකාලික හැදුනුම්පත් නිකුත් කිරීම ලබන 12දායින් අවසන් බව නියෝජ්‍ය මැතිවරණ කොමසාරිස් එම්.එම්. මොහමඩ් මහතා ප්‍රකාශ කළේය.මෙවර ඡන්දය භාවිත කිරීම සඳහා ජාතික හැදුනුම්පත හෝ පිළිගත් හැඳුනුම්පතක් ඉදිරිපත් කිරීම අනිවාර්ය බවද එසේ නොමැති ඡන්ද දායකයන් තාවකාලික හැදුනුම්පත සඳහා පාස්පෝට් ප්‍රමාණයේ වර්ණ හෝ කළු සුදු ඡායාරූප දෙකක් ග්‍රාමනිලධාරිවරයා වෙත භාර දිය යුතු බවද හෙතෙම පැවසීය.එසේ ලබා ගන්නා ඡායාරූප දෙකෙන් එක් ඡායාරූපයක් දිස්ත්‍රික් කාර්යාලය මඟින් සහතික කොට ඡන්ද හිමියාට ලබාදෙන බවත් අනිත් ඡායා‍රූපය සහතික කොට ඡන්ද පොළ ජ්‍යෙෂ්ඨ ඡන්ද ස්ථානාධිපති වරයා වෙත භාරදිය යතු බවත් හෙතෙම සදහන් කළේය.එසේ සහතික කරන ලද ඡායාරූපය ඡන්ද දායකයා වෙනස් කිරීම බල රහිත කිරීම සදහා ඡන්ද පොළ ස්ථානාධිපතිවරයාටද ඡායාරූපය ලබා දෙන බව ඒ මහතා අනාවරණය කළේය.ජාතික හැදුනුම්පතට අමතරව විදේශ ගමන් බලපත්‍රය රියදුරු බලපත්‍රය, ජ්‍යෙෂ්ඨ පුරවැසි හැඳුනුම්පත, විශ්‍රාමික හැඳුනුම්පත ආදී හැඳුනුම්පත් ඡන්දය ලබාදීම සඳහා වලංගු බවද එහෙත් එවන් වලංගු හැඳුනුම්පතක් නොමැති සියලුම ඡන්ද දායකයන් ඡන්දය භාවිතා කිරීමට තාවකාලික හැඳුනුම්පත භාවිතා කිරීම අනිවාර්යය බවද නියෝජ්‍ය කොමසාරිස්වරයා කීය.හොර ඡන්ද දමන්නන් අත්අඩංගුවට ගැනීමටත් ඡන්ද පොළ ඡන්ද දූෂණයක් සිදු කළ හොත් එම ඡන්දය සුන්‍ය කිරිමටත් කටයතු යොදා ඇති බවද හෙතෙම අවධාරණය කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n1408256</link>
    <topic>රුහුණු මාගම්පුර වරායෙන් නව වාර්තාවක්</topic>
    <author>නිරුෂි විමලවීර</author>
    <content>වාහන එක්ලක්ෂ අසුදෙදහසක් ප්‍රතිඅපනයනය කරමින් මාස අටක් ඇතුළත රුහුණු මාගම්පුර වරාය නව වාර්තාවක් පිහිටවා ඇතැයි වරාය සහ නාවික ව්‍යාපෘති ඇමැති රෝහිත අබේගුණවර්ධන මහතා ප්‍රකාශ කළේය.විපක්ෂය නැඟූ චෝදනාවට රජය නිසි පිළිතුර ලබා දී ඇතැයි කී ඇමැතිවරයා මාගම්පුර වරාය 2013 වසරේ වාහන 38,549 පමණක් ප්‍රතිඅපනය කළ බවත් එහෙත් මෙම වසරේ මුල් කාර්තුවේදීම එය සිව් ගුණයකින් ඉහළ නැංවීමට හැකි වීම විශාල ජයග්‍රහණයක් බවත් සඳහන් කළේය.ජනාධිපතිවරයාගේ සුරතින් 2012 ජූනි 01දින විවෘත කළ රුහුණු වරායට 2012සහ2013 වසරයන්හි වාහන 42,892ක් ප්‍රතිඅපනයනය කර ඇතැයිද ඒ අනුව හම්බන්තොට වරායේ වාහන ප්‍රතිඅපනයනය ඉතා ප්‍රශස්ථ මට්ටමක පවතින බවද අවධාරණය කළේය.වසර 2010 කොළඹ වරාය වාහන1178 ප්‍රතිඅපනයනය කර ඇති බව කී ඒ මහතා 2011 වසරේදි එය 576 දක්වා පහත වැටැණු බවත් රුහුණු වරාය විවෘත කිරීමත් සමඟ වාහන ප්‍රතිඅපනයන කටයුතු වසරෙන් වසර දෙතුන් ගුණයෙන් ඉහළ ගිය බව අනාවරණය කළේය.රුහුණු වරාය විවෘත කළ දා සිට මේ දක්වා වාහන මෙහෙයුම් නෞකා 358ක් වරායට පැමණි ඇතැයිද ඇමතිවරයා සදහන් කළේය.වාහන ප්‍රතිඅපනයනයට අමතරව නෞකාවලට සහ ගුවන් යානා වලය ඉන්ධන ලබා දීම රුහුණු වරාය ආරම්භ කළ බවත් ළගදීම බහාලුම් ආනයනය සහ ප්‍රති අපනයන කටයුතු අරඹන බවත් කී ඇමතිවරයා මේ සදහා ශ්‍රි ලංකා වරාය අධිකාරියේ සභාපති ආචාර්ය ප්‍රියත් බී .වික්‍රම මහතාගෙන් ලැබෙන සහය සුළුපටු නොවන බවත් කීය.මේ සදහා ඉන්දුනීසියාවේ සිට ඉන්දියාව හරහා දකුණු අප්‍රිකාව බලා ජාත්‍යාන්තර මාර්ගයේ ගමන් ගත් නෞකා සඳහා ඉන්ධන සැපයු බවත් වාහන මෙහෙයුම් නෞකා විශාල ප්‍රමාණයක් මේ වන විට රුහුණු මාගම්පුරයට පැමිණ ඇතැයි ද හෙතෙම අනාවරණය කළේය.ජාත්‍යාන්තර මාර්ග ඔස්සේ ගමන් ගත් නෞකා මෙතෙක් ඉන්ධන ලබාගත්තේ ඉන්දියාව සිංගප්පූරුව ආදි රටවල්වලින් බව පැවැසු ඇමැතිවරයා නෞකා සඳහා අවශ්‍ය ඉන්ධන මෙට්‍රික් ටොන් අසූදහසක් මෙම වරායේ තැන්පත් කොට ඇති බව කීය.මාගම්පුර මහින්ද රාජපක්ෂ ජාත්‍යාන්තර වරායේ තෙල් ගබඩා සංකීර්ණය හා ඉන්ධන පර්යන්තයේ නෞකාවලට අමතරව ගුවන්යානාවලට අවශ්‍ය ඉන්ධන පහසුකම් ඇතැයිද ඝන මීටර් 74000ක ධාරිතාවකින් යුතු තෙල් ගබඩා සංකීර්ණයේ නෞකා ඉන්ධන ටැංකි අටක් ද ගුවන්යානා ඉන්ධන ටැංකි තුනක් ද ගෑස් ටැංකි තුනක් ද ඉදිකොට ඇතැයි ද මෙය ආසියාවේ ආශ්චර්ය කරා යන ගමනට දිරිදීමක් යැයි සඳහන් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n1408257</link>
    <topic>ආර්යාව පිළිකා රෝගීන්ගේ සුවදුක් විමසමින්</topic>
    <author/>
    <content>අනුරාධපුර මූලික රෝහලේ පිළිකා වාට්ටුවේ ප්‍රතිකාර ලබන රෝගීන්ගේ සුවදුක් විමසීමට ජනාධිපති ආර්යා ශිරන්ති වික්‍රමසිංහ රාජපක්ෂ මහත්මිය ඉකුත් දා එහි ගියාය. ජනාධිපති ආර්යාව රෝගීන්ගේ සුවදුක් විමසූ අයුරු. මේ අවස්ථාවට පාර්ලිමේන්තු මන්ත්‍රිනි කමලා රණතුංග, උතුරු මැද පළාත් මහ ඇමැති එස්.එම්. රංජිත් සමරකෝන් මහත්ම මහත්මීහුද එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n1408258</link>
    <topic>පාවෙන වෙළෙඳ සංකීර්ණය අද ජනතා අයිතියට</topic>
    <author>මහින්ද අලුත්ගෙදර</author>
    <content>කොළඹ නගරයේ අලංකාරය ඉහළ නංවන අතරම දෙස් විදෙස් සංචාරකයන්ගේ ආකර්ශනය දිනා ගනිමින් කොළඹ, පිටකොටුව බැස්ටියන් මාවතේ ඉදිකරන ලද පාවෙන වෙළෙඳ සංකීර්ණය අද (25) පස්වරුවේ දී ජනතා අයිතියට පත් කෙරේ.නාගරික සංවර්ධන අධිකාරිය කොටුව හා පිටකොටුව ප්‍රදේශය කේන්ද්‍රකර ගනිමින් අනවසර වෙළෙඳසැල් වෙනුවට සැලසුම්ගත ආකරයට නවීන වෙළෙඳ සංකීර්ණ ඉදිකරමින් පරිසරය වැඩිදියුණු කිරීමේ ව්‍යාපෘතිය ක්‍රියාවට නංවා ඇති අතර ඒ යටතේ අලුතින් ඉදිකළ කොටුව පාවෙන වෙළෙඳ සංකීර්ණය සෞඛ්‍ය ඇමැති මෛත්‍රීපාල සිරිසේන සහ රාජ්‍ය ආරක්ෂක හා නාගරික සංවර්ධන අමාත්‍යංශයේ ලේකම් ගෝඨාභය රාජපක්ෂ මහත්වරුන්ගේ ප්‍රධානත්වයෙන් මෙය ජනතා අයිතියට පත්කිරීමට නියමිතයි.එම වෙළෙඳ සංකීර්ණය පසුගිය 22 වැනි දා විවෘත කිරීමට නියමිතව තිබුණද අයහපත් කාලගුණ තත්ත්වය හේතුවෙන් විවෘත කිරීම කල් දැමීමට සිදුවිය. ජනාධිපති මහින්ද රාජපක්ෂ මහතාගේ සංකල්පයකට අනුව රාජ්‍ය ආරක්ෂක හා නාගරික සංවර්ධන අමාත්‍යංශයේ ‍ලේකම් ගෝඨාභය රාජපක්ෂ මහතාගේ අධීක්ෂණය යටතේ නාගරික සංවර්ධන අධිකාරිය විසින් මෙය ඉදිකර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n1408259</link>
    <topic>පාරිභෝගික භාණ්ඩවල ප්‍රමිතිය නංවන්න විශේෂ ගැසට් නිවේදනයක්</topic>
    <author>විජයානි එදිරිසිංහ</author>
    <content>පාරිභෝගික භාණ්ඩවල ප්‍රමිතිය සම්බන්ධයෙන් පාරිභෝගික අධිකාරියේ සභාපතිවරයා විසින් සැප්තැම්බර් 01 වැනිදා සිට ක්‍රියාත්මක වන පරිදි විශේෂ ගැසට් නිවේදනයක් නිකුත් කොට තිබේ.සමුපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු මහතාගේ නියෝගය අනුව අංක 1875/38 දරන මෙම විශේෂ ගැසට් පත්‍රයක් 2014.08.15 දින නිකුත් කරන ලදී.ඒ අනුව 2003 අංක 09 දරන පාරිභෝගික කටයුතු පිළිබඳ අධිකාරිය පනතෙහි 10 (1) (ආ) II වන වගන්තියට බලතල ප්‍රකාරව කටයුතු කරමින් සියලු නිෂ්පාදකයින්, ආනයනකරුවන් බෙදාහරින්නන්, සැපයුම්කරුවන් හෝ වෙළෙඳුන් විසින් කල්ඉකුත් වූ හෝ විකිණීමට නුසුදුසු/ආයෝග්‍ය ලෙස හඳුනා ගත් සහ ඒ අනුව විනාශ කිරීමේ කාර්යය සඳහා/ප්‍රති අපනයනය සඳහා හෝ තබාගනු ලබන ගබඩා කරනු ලබන එක්රැස් කරනු ලබන සියලු භාණ්ඩවල එම භාණ්ඩ වර්ගය, සන්නම් නාමය, බර/පරිමාව සහ ඒකක ගණන සඳහන් ලේඛනයක් පවත්වාගෙන යන්නේ නම් මිස එවන් භාණ්ඩ යම් ගුදමක, ගබඩාවක හෝ වෙනත් යම් ස්ථානයක තබා ගැනීම, ගබඩා කිරීම හෝ එක්රැස් කිරීම නොකළ යුතු බව විධාන අංක 51 යටතේ විධානය කර ඇත.මෙම විධානයන් කඩකරන සියලුම නිෂ්පාදකයින්, ආනයනකරුවන්, බෙදාහරින්නන්, සැපයුම්කරුවන් සහ අලෙවි කරන වෙළෙඳුන්ට එරෙහිව නීතිය උපරිමයෙන් ක්‍රියාත්මක කරන ලෙස සමුපකාර හා අභ්‍යන්තර වෙළෙඳ අමාත්‍ය ජොන්ස්ටන් ප්‍රනාන්දු මහතා පාරිභෝගික කටයුතු පිළිබඳ අධිකාරියේ සභාපතිවරයාට උපදෙස් ලබාදී ඇත. උපරිම ලෙස පාරිභෝගිකයින් ආරක්ෂා කිරීම සඳහා අවශ්‍ය පියවර ගැනීමට පසුබට නොවන ලෙසට අමාත්‍ය ජොන්ස්ටන් ප්‍රනාන්දු මහතා පාරිභෝගික අධිකාරියේ සභාපති රූමි මර්ෂුක් මහතාට නියෝග කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082510</link>
    <topic>කොළඹ තවත් පැරැණි මහල් නිවාස ව්‍යාපෘති 7ක ප්‍රතිසංස්කරණ ඇරැඹේ</topic>
    <author># චන්දිමා එදිරිමාන්න</author>
    <content>රුපියල් මිලියන 93ක වියදමින් කොළඹ තවත් පැරැණි මහල් නිවාස ව්‍යාපෘති 7ක් මුළුමනින්ම ප්‍රතිසංස්කරණය කිරීම ඉදිකිරීම්, ඉංජිනේරු සේවා නිවාස හා පොදු පහසුකම් ඇමැති විමල් වීරවංශ මහතාගේ ප්‍රධානත්වයෙන් ආරම්භ කෙරිණි.මොරටුව ,ලුනාව ඉදෙල්වත්ත මහල් නිවාස ව්‍යාපෘතිය, මොරටුව, මෝදර ජයගත්පුර මහල් නිවාස සංකීර්ණය, මොරටුව, එගොඩඋයන ගුඩ්විල්වත්ත මහල් නිවාස ව්‍යාපෘතිය, දෙමටගොඩ කැටවලමුල්ල මහල් නිවාස සංකීර්ණය, දෙමටගොඩ මල්ලිකාරාම මහල් නිවාස ව්‍යාපෘතිය, දෙමටගොඩ ඩැනිස්ටර් ද සිල්වා මහල් නිවාස සංකීර්ණය, කොම්පඤ්ඤ වීදිය සර් ජේම්ස් පීරිස් මාවත මහල් නිවාස ව්‍යාපෘතිය යන මහල් නිවාස ව්‍යාපෘති මේ යටතේ පුර්ණ ප්‍රතිසංස්කරණයට ලක්කෙරේ.‍මේ මහල් නිවාසවල ප්‍රතිසංස්කරණ කටයුතු ආරම්භ කිරීම පසුගියදා විමල් වීරවංශ ඇමැතිවරයා ප්‍රධානත්වයෙන් ආරම්භ කෙරුණු අතර නිවාස සංකීර්ණ සියල්ල නිරීක්ෂණය කිරීමද සිදු විය. “ජනසෙවණ” නිවාස දස ලක්ෂයේ ජාතික නිවාස හා ජනාවාස සංවර්ධන මෙහෙයුමට සමඟාමීව ක්‍රියාවට නැංවෙන “නගමු පුරවර” මහල් නිවාස ප්‍රතිසංස්කරණ වැඩසටහන යටතේ මේ මහල් නිවාස සංකීර්ණවල ප්‍රතිංස්කරණ කටයුතු සිදු කරනු ලබයි. එම ප්‍රතිසංස්කරණ කටයුතු ජාතික නිවාස සංවර්ධන අධිකාරියේ මෙහෙයවීමෙන් සහාධිපත්‍ය කළමනාකරණ අධිකාරිය හා රාජ්‍ය සංවර්ධන හා නිර්මාණ නීතිගත සංස්ථාව විසින් සිදුකිරීමට නියමිතව ඇත.මොරටුව, ඉදෙල්වත්ත මහල් නිවාස යෝජනා ක්‍රමය 1996 වර්ෂයේදී ආරම්භ කර ඇති අතර නිවාස 16කින් සමන්විත මහල් නිවාස සංකීර්ණයකී. මෙහි පූර්ණ ප්‍රතිසංස්කරණ කටයුතු සඳහා රුපියල් ලක්ෂ 50ක් වැය කිරීමට නියමිතයි.නිවාස 44කින් සමන්විත මොරටුව, මෝදර ජයගත්පුර මහල් නිවාස ව්‍යාපෘතිය 2005 වසරේදී ආරම්භ කර තිබේ. මේ නිවාස ව්‍යාපෘතිය මුළුමනින්ම ප්‍රතිසංස්කරණය කිරීම සඳහා සහාධිපත්‍ය කළමනාකරණ අධිකාරිය වැය කිරීමට අපේක්ෂිත මුදල රුපියල් ලක්ෂ 57කි.මොරටුව, එගොඩඋයන ගුඩ්විල්වත්ත මහල් නිවාස සංකීර්ණය ගොඩනැඟිලි 2කින් හා නිවාස 24කින් සමන්විත නිවාස ව්‍යාපෘතියකි. වසර 9කට පසු මේ නිවාස ව්‍යාපෘතියේ ප්‍රතිසංස්කරණ කටයුතු සිදුකෙරේ. මේ සඳහා රුපියල් ලක්ෂ 33ක මුදලක් වැය කිරීමට නියමිතය. මෙහි නිරීක්ෂණ අවස්ථාවට සහභාගි වු ඇමැතිවරයා නිවාසවාසීන්ගේ පහසුව සඳහා අළුතින් ප්‍රජාශාලාවක් හා ළමා උද්‍යානයක් ඉදිකර දෙන ලෙස නිලධාරීන්ට උපදෙස් ලබාදුනි.රුපියල් ලක්ෂ 400ක වියදමින් දෙමටගොඩ කැටවලමුල්ල මහල් නිවාස සංකීර්ණය ද මේ යටතේ පූර්ණ ප්‍රතිසංස්කරණයට ලක් කෙරුණුයේ වසර 41කට පසුව වීම විශේෂත්වයකී.ගොඩනැඟිලි 3කින් සමන්විත මේ නිවාස සංකීර්ණය නිවාස 158කින් සමන්විත වේ.කොළඹ 09, ඩැනිස්ටර් ද සිල්වා මාවත මහල් නිවාස ව්‍යාපෘතිය “ නගමු පුරවර” වැඩසටහන යටතේ ප්‍රථම වරට පුළුල් ප්‍රතිසංස්කරණයට ලක් වනුයේ වසර 34කට පසුවය. ගොඩනැඟිලි 3කින් හා නිවාස 43කින් සමන්විත මේ නිවාස සංකීර්ණයේ ප්‍රතිසංස්කරණ කටයුතු සඳහා රුපියල් ලක්ෂ 150ක මුදලක් වැය කිරීමට නියමිතයි.1979 වර්ෂයේදි ආරම්භ කරන ලද දෙමටගොඩ, මල්ලිකාරාම මහල් නිවාස ව්‍යාපෘතිය නිවාස 56කින් සමන්විත වේ. මෙහි පුර්ණ ප්‍රතිසංස්කරණ කටයුතු සඳහා රුපියල් ලක්ෂ 150ක මුදලක් වැය කෙරේ. මේ නිවාස සංකීර්ණයේ ප්‍රධාන ගැටලුවක්ව පැවැති අබලන් වු ප්‍රජා ශාලාවද මේ යටතේ නවීකරණය කරන දෙන ලෙස විමල් වීරවංශ ඇමැතිවරයා විසින් නිලධාරීන්ට උපදෙස් ලබා දෙන ලදි.1979 වර්ෂයේදී ආරම්භ කරන ලද කොම්පඤ්ඤවීදිය සර් ජේම්ස් පිරීස් මාවත මහල් නිවාස සංකීර්ණය පුර්ණ ප්‍රතිසංස්කරණයට ලක් වනුයේ ප්‍රථම වතාවටය.මෙම නිවාස සංකීර්ණය නිවාස 57කින් සමන්විත වන අතර මෙහි ප්‍රතිසංස්කරණ කටයුතු සඳහා රුපියල් ලක්ෂ 90ක මුදලක් වෙන් කෙරේ.වහළවල් අළුත් වැඩියා කිරීම, වඩිම්බු යොදා වැහි පීලි හා වැසි ජලනළ පද්ධතිය සැකසීම, ජල ටැංකි අළුත්වැඩියාව, අපජල බස්නා මාර්ග අළුත්වැඩියා කිරීම, ජල බස්නා කාණු පද්ධති ප්‍රතිසංස්කරණය කිරීම, මළ නාලිකා පද්ධති විධිමත්ව සැකසීම, ගොඩනැඟිලි වර්ණ ආලේප කිරීම, අබලන්වු ගොඩනැඟිලි ප්‍රතිසංස්කරණය කිරීම, මහල් නිවාස සංකීර්ණයන් සඳහා ප්‍රවේශ වන මාර්ග ප්‍රතිසංස්කරණය කිරීම, ප්‍රජා ශාලා නොමැති නිවාස ක්‍රම සඳහා අළුතින් ප්‍රජා ශාලාවන් ඉදිකිරීම හා පවතින ප්‍රජා ශාලා විධිමත්ව නවීකරණය කිරීම, නිවාස ක්‍රමවල පවතින පොදු පූජනීය ස්ථාන ප්‍රතිසංස්කරණය කිරීම, ළමා උද්‍යාන නොමැති නිවාස ක්‍රමවල අළුතින් ළමා උද්‍යානයන් ඉදිකිරීම සහ පවතින ළමා උද්‍යානයන් ප්‍රතිසංස්කරණය කිරීම, මහල් නිවාස සංකීර්ණයන්හි පොදු භූමි ප්‍රදේශ අලංකරණය කිරීම ආදි සියලු ප්‍රතිසංස්කරණ කටයුතු මේ මහල් නිවාස සංකීර්ණ 7හි සිදු කිරීමට නියමිතය.කොළඹ නාගරික මන්ත්‍රී මොහොමඩ් මුසම්මිල්, මොරටුව නාගරික මන්ත්‍රී සුරේෂ් ඉන්දික, ඉදිකිරීම්,ඉංජිනේරු සේවා නිවාස හා පොදු පහසුකම් අමාත්‍යාංශයේ අතිරේක ලේකම් (නිවාස හා සංවර්ධන) කේ.ඒ තිලකරත්න, රාජ්‍ය සංවර්ධන හා නිර්මාණ නීතිගත සංස්ථාවේ සභාපති කැෂියන් හේරත්, සහාධිපත්‍ය කළමනාකරණ අධිකාරියේ සභාපති නීතිඥ කපිල ගමගේ, එහි සාමන්‍යාධිකාරි උපාලි උපවංශ, ජාතික නිවාස සංවර්ධන අධිකාරියේ සාමන්‍යාධිකාරි බ්‍රිගේඩියර් මහින්ද මුදලිගේ යන මහත්වරු ඇතුළු නිලධාරිහු සහ නිවාසවාසිහු විශාල පිරිසක් මේ නිරීක්ෂණ අවස්ථාවන්ට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082511</link>
    <topic>එජාප නායක රනිල් රටේ සංවර්ධනය ගැන කිඹුල් කදුළු හෙළනවා</topic>
    <author>නිරුෂි විමලවීර</author>
    <content>එක්සත් ජාතික පක්ෂ නායක රනිල් වික්‍රමසිංහ මහතා රටේ තරුණයෝ ගැන අධ්‍යාපනය ගැන ,රටේ සංවර්ධනය ගැන කිඹුල් කදුළු හෙළන බව බස්නාහිර පළාත් මහ ඇමැති ප්‍රසන්න රණතුංග මහතා ප්‍රකාශ කළේය.පෙර නොවු විරූ සංවර්ධනයක් රටේ සිදුව ඇතැයි කී මහ ඇමැතිවරයා අධ්‍යාපනය නඟා සිටුවා රටේ ලක්ෂ සංඛ්‍යාත තරුණ තරුණියන් පිරිසකට රැකියා ලබා දුන්නේ වත්මන් රජය යැයිද අවධාරණය කළේය.විපක්ෂ නායකවරයා හැමදාම ප්‍රමාද බව කී ඒ මහතා වික්‍රමසිංහ මහතා ප්‍රමාද වන කෝච්චියක් වගේ ප්‍රමාද යැයි අනාවරණය කළේය.මහ ඇමතිවරයා මෙසේද පැවසීය.දහතුන්වන ව්‍යවස්ථාවෙන් මොන බලතල තිබුණත් මධ්‍යම ආණ්ඩුවේ සහාය නැතිව පළාත් සභාවකට පැවැත්මක් නැහැ.පළාත් සභාවට මධ්‍යම රජයේ සහාය අවශ්‍ය බව මම 2001 අත්දැකීමෙන් තේරුම් ගත්තා.එදා එජාප රජයේ පාලනය පැවතියා .එදා මමත් බස්නාහිර පළාත් ඇමැති ධුරයක් දැරුවා.මුදල් ප්‍රතිපාදන ලබා ගැනීමේදී අපට විශාල ලෙස ප්‍රශ්න වලට මුහුණ දීමට සිදු වුණා.ඒ නිසා ඌව පළාතේ බලය එන්න ඕනෑ බලයෙ ඉන්නේ එජනිස රජයටයි .එතකොට තමා පළාත දියුණු කරන්න පුළුවන් . වික්‍රමසිංහ මහතා පළපුරුදු දේශපාලඥයෙක් වුවද රටේ ජනතාවගේ සිතුම් පැතුම් තේරුම් ගෙන නැහැ. ඒ නිසා එතුමා හැමදාම ප්‍රමාදයි.අපි පසුගියදා බස්නාහිර පළතේ ගුරුභවතුන් වෙනුවෙන්"සුපසන් ගුරු පවුර" නමින් නව රක්ෂණ ක්‍රමයක් හඳුන්වා දුන්නා.ඒ යටතේ ගුරු මහත්ම මහත්මීන් 34000කට ප්‍රතිලාභ හිමි වෙනවා.මෙය පළාතේ 80,000ක්වු සමස්ත රාජ්‍ය සේවකයන්ට හඳුන්වා දීමට අපේක්ෂා කරනවා.. මේ රටේ තියෙන්නේ පුදුමාකාර වෘත්තිය සමිති . ඒ අය සාමාජිකයන්ගේ සුබ සාධනය වෘත්තීය අයිතින් වෙනුවට ක්‍රියා කරන්නේ අමුතුම ආකාරයකටයි. ඔවුන් දේශපාලන පක්ෂවල වුවමනා ඉටු කරනවා.ඔවුන් හැම විටම දකින්නේ කරන හැම හොඳ වැඩකම වැරැදි චිත්‍රයක්. අප මේ වැඩපිළිවෙළ හඳුන්නා දුන්නාම ඔවුන් කිව්වේ අපි අග්‍රහාර රක්ෂණ ක්‍රමය අහෝසි කරන්න යනවා කියායි. සමහර වෘත්තිය සමිති අපි විදුහල්පතිවරු රක්ෂණ නියෝජිතයො බවට පත් කරන බවත් කීවා. දැන් වෘත්තිය සමිතිවල බොරු චෝදනා, අවලාද බොරු බව හැමෝම දන්නා කරුණක් . වැඩක් නොකරන විපක්ෂයට රජයේ ජාතික වැඩවලට එක් වන්න කියා ඉල්ලනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082512</link>
    <topic>ආගමික ප්‍රබෝධය නොනවත්වා පෙරට ගෙන යාමට ධර්මපාල චින්තනය අත්‍යවශ්‍යයි</topic>
    <author>උපාලි කරුණාරත්න</author>
    <content>මේ යුගය තුළ ඇතිවී තිබෙන ආගමික ප්‍රබෝධය නොනවත්වා පෙරට ගෙන යාම සඳහා ධර්මපාල චින්තනය අත්‍යාවශ්‍ය බව අස්ගිරි පාර්ශ්වයේ කාරක සංඝ සභික අචාර්ය මැදගම ධම්මානන්ද නාහිමියෝ පැවසූහ.උන් වහන්සේ එසේ ප්‍රකාශ කළේ අචාර්ය ගුණදාස අමරසේකර මහතා විසින් රචිත "අනගාරික ධර්මපාල මාක්ස්වාදියෙක්ද ?” කෘතියේ තෙවන මුද්‍රණය සහ මාධ්‍යව්දිනී සුමුදු චතුරාණි ජයවර්ධන මහත්මිය රචනා කරන ලද " ගුණදාස අමරසේකර ජාතිකත්ව සංකථන" කෘතීන් එළි දැක්වීමේ අවස්ථාවට සහභාගි වෙමිණි. මේ ග්‍රන්ථ දොරට වැඩීමේ උත්සවය පසුගියදා කොළඹ මාළිගාකන්ද විද්‍යෝදය මහ පිරිවෙනේදී පැවැත්විණි. මේ අවස්ථාව සඳහා අමරපුර ධර්මරක්ෂිත නිකායේ මහ නායක තිරිකුණාමලේ ආනන්ද මහ නාහිමි , විද්‍යෝදය පරිවේණාධිපති බලංගොඩ සෝභිත නාහිමි , නායක හිමිවරුන් , මහා සංඝරත්නය , විද්වත්හු සහභාගි වූහ.අපි භික්ෂූන් වහන්සේලා ලෙසත් ධර්මපාල පරපුර සංවිධානය ලෙසත් ගුණදාස අමරසේකර මහතාට ස්තුතිය පුදකරනවා දේශය හා ජාතිය වෙනුවෙන් කරන කැප කිරීම් පිළිබඳව. අනගාරික ධර්මපාලතුමා පිළිබඳව විවිධ අර්ථකතන විද්වතුන් ප්‍රකාශ කරනවා. 1956 වූ දේශපාලන පෙරළියේ , ප්‍රවාහයේ පුරෝගාමියකු ලෙස ධර්මපාලතුමාද හැඳින්විය හැකියි. ඒ චින්තනයයි ඉදිරිපත් වූයේ. ජාතියේ පියා ලෙස අනගාරික ධර්මපාලතුමා සැලකිය යුතුයි. යුද්ධය අවසන් කරමින් වර්තමාන රජයද පෙරළියක් කළා. 56 දරුවො ඉදිරිපත් වෙලා කළ දෙයක් ලෙසද මෙය අර්ථකතනය කරන්න පුළුවන්. දේශීය ආර්ථිකයක් ඔස්සේ කටයුතු කළ යුතුයි යන චින්තනයක් පිළිබඳවයි ධර්මපාලතුමා කථා කළේ. මෙවර පැවැත්වෙන ධර්මපාලතුමාගේ ජන්ම සංවත්සරය වෙනුවෙන් ජනාධිපතිතුමා රජය විශාල වැඩ කොටසක් ඉටු කරනවා. රටට තිබෙන අභියෝග තේරුම් ගත යුතුයි. ළමා පරපුර දේශීය චින්තනයට නැඹුරු කිරීම වැදගත් යැයිද නා හිමියෝ පැවසූහ.මහාචාර් අසංග තිලකරත්න -මේ කෘති අප නිකුත් කරන්නේ අනගාරික ධර්මපාලතුමාගේ ජන්ම සංවත්සරයක් අභියස සිටයි. එතුමාගේ ජීවිතය පිළිබඳ නැවත වතාවක් හැරිල මෙනෙහි කිරීමක් කරන්න අත්‍යාවශ්‍ය අවස්ථාවකයි අප අද ජීවත්වන්නෙ කියල මා සිතනවා. ඒ වගේම ධර්මපාලතුමා පිළිබඳව මෙනෙහි කිරීමට තවත් හේතු ගණනාවක් තිබෙනවා. ධර්මපාලතුමාගේ උරුමය දායාද කරගත් දේශපාලන ධාරාවක් සහිත කණ්ඩායමක් ප්‍රධානත්වය දරන පිරිසක් තමා අද රට පාලනය කරන්නෙ. නිදහස් වෙළෙඳ ආර්ථිකයේ අයහපත් ප්‍රතිඵල අප අද භුක්ති විඳිනවා.මේ දිනවල පුවත් මවන භික්ෂූන් වහන්සේලා ඉන්නවා .මේ ක්‍රියාකාරීත්වය ධර්මපාල දර්ශනයට කොතරම් දුරට ගැලපේදැයි අප සිතන්න ඕනෙ. අද අප ජීවත්වන්නෙ පශ්චාත් ගංගොඩවිල සෝම යුගයක කියල කියන්න පුළුවන්. බුදුරජාණන් වහන්සේ අනෙක් ආගම් මිහිපිටින් අතුගාන්න ඕනෙ කියල කිව්වෙ නැහැ. රටේ නීතිය අතට ගෙන අවිනීතව ක්‍රියා කරන භික්ෂූන්ගෙ ක්‍රියාකරකම් තිබෙනවා. ධර්මපාලතුමා ගැන සඳහන් කරමින් තම ක්‍රියාකාරකම් සාධාරනීකරණය කරන්න උත්සාහ කරන පිරිසක් ඉන්නව. භික්ෂු සමාජය මහජනතාවට වග කියන්න ඕනෙ. සමස්ත සමාජය සිසාරා ගලායන්නා වූ ගෝලීයකරණ ක්‍රියාදාමයේ නොගිලී සිටීමට ධර්මපාල චින්තනය වැදගත්.පාර්ලිමේන්තු මන්ත්‍රී ජේ. ආර්. පී සූරියප්පෙරුම මහතා -සංඝයා වහන්සේලා පාරේ යන විට රහතන් වහන්සේලා වගේ වඩින්න ඕනෙ. සංඝයාවහන්සේලාගෙන් රට විශාල දෙයක් බලාපොරොත්තු වනවා. සිවුර මනා ලෙස ඇඳගෙන යන්න ඕනෙ. ධර්මපාලතුමන්ලා අප හදන්න ඕනෙ. ඉදිරි කාලයේ මේ රට තුළ විශාල පෙරළියක් ඇති වේවි. ගුණදාස අමරසේකර මහත්මා වැනි පුද්ගලයන් තව කාලයක් ජීවත් වන්න ඕනෙ. ලබන මාසෙ පැවැත්වෙන අනගාරික ධර්මපාල දිනය ඉතා වැදගත් දිනයක් කර ගත යුතුයි.ඇමැති පාඨලී චම්පික රණවක මහතා -අද මේ ලෝකයේ අලුත් තත්ත්වයක් ඇති වෙලා. චීනය ඉදිරියේ දී ලෝකයේ විශාලම ආර්ථිකය බවට පත් වෙනවා. 2020 ලෝකයේ විශාලම වෙළෙඳපොළ බවට පත් වෙනවා. ඒ අනුව මේ යුගය ධර්මපාලයන් සිහින දැක්ක ආසියාවේ කාලය බවට පත්වෙලා තිබෙනවා. නිෂ්පාදනයේ කේන්ද්‍රය බවට පත් වෙලා. ආසියාවේ රටවල් තමා ලෝකයේ භාණ්ඩවලින් සියයට හැටක් නිපදවන්නෙ. මේ ආර්ථික තත්ත්වය තුළ බෞද්ධාගමේ ඉදිරි ගමනත් අපේ රටේ අනාගතයත් ගොඩනඟන්නේ කොහොම කියා අප කල්පනා කර බලන්න ඕනෙ.ඇමැති විමල් වීරවංශ මහතා -බ්‍රිතාන්‍ය අධිරාජ්‍යවාදීන් අපේ රට යටත් කර ගන්නා අවස්ථාවේ මෙය හැඳින්වූයේ සිංහලේ කියල. පසුව එය ශ්‍රී ලංකාව වුණා. අනගාරික ධර්මපාලතුමා ඉටු කළේ ජාතියේ සැබෑ අභිලාෂයන්. අපේ රට මුහුණ දී තිබෙන අභියෝග ජය ගැනීම සඳහා ධර්මපාල චින්තනය කොහොමද යොදා ගන්නෙ කියල අප සිතන්න ඕනෙ. රටක යමක් සිදුවිය යුත්තේ ඒ රටේ මිනිසුන්ගේ අවශ්‍යතාව අනුවයි. ධර්මපාලතුමා වැනි මිනිසුන් හඳන්න ඕනෙ. ගුණදාස අමරසේකර කියන්නෙ බුද්ධිමතුන් අතර විශිෂ්ටයෙක්. එතුමාට තවත් බොහෝ කාලයක් රට වෙනුවෙන් සේවය කිරීමට හැකි වේවායි ප්‍රාර්ථනා කරනවා.මෙහිදී ආචාර්ය ගුණදාස අමරසේකර මහතාද අදහස් දැක්වීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082513</link>
    <topic>එබෝලා වෛරසය ශරීරගත වී මරණයට පත්වූ බවට සැක කාන්තාව ගැන පරීක්ෂණයක් සිදු කිරීමට විශේෂ කමිටුවක්</topic>
    <author># සන්ධ්‍යා කරුණාරත්න</author>
    <content>ඉන්දියාවේ සංචාරයක නිරතව සිට මෙරටට පැමිණීමෙන් පසුව මරණයට පත් වූ රිකිල්ලගස්කඩ කාන්තාව සම්බන්ධයෙන් නැවත පරීක්ෂණයක් සිදු කිරීමට සෞඛ්‍ය අමාත්‍යාංශයෙන් විශේෂ කමිටුවක් පත් කර ඇත..එබෝලා වෛරසය ශරීරගත වී මරණයට පත්වූ බවට සැක කරන එම කාන්තාව සම්බන්ධයෙන් වහාම පරීක්ෂණ පවත්වා තමන් වෙත වාර්තාවක් ලබාදෙන ලෙස ජනාධිපති මහින්ද රාජපක්ෂ මහතා කළ නියෝගය අනුව මේ විශේෂ කමිටුව පත් කිරීමට සෞඛ්‍ය අමාත්‍යාංශය පියවර ගෙන තිබේ.සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතාගේ උපදෙස් මත මේ කමිටුව පත් කර තිබේ.ඒ අනුව එම විශේෂ කමිටුව මේ සතිය තුළ රිකිල්ලගස්කඩ ප්‍රදේශයට ගොස් ඇගේ මරණයට හේතුව සොයා පරීක්ෂණ පැවැත්වීමට නියමිත බව සෞඛ්‍ය අමාත්‍යාංශය පවසයි.එම කාන්තාව ඉන්දියාවේ සංචාරයක නිරතව සිට සිරුරේ වේදනාව සහ වෙනත් රෝග ලක්ෂණ කිහිපයක් හේතුවෙන් රිකිල්ලගස්කඩ රෝහලට ඇතුළත් කර තිබේ. එහිදී එම කාන්තාවට ලබාදුන් එන්නතක් විෂ වීමෙන් ඇය මරණයට පත් වූ බවට පවුලේ ඥාතීහු පවසති.මෙහි සත්‍ය තත්ත්වය සොයා පරීක්ෂණ පැවැත්වීම මේ විශේෂ කමිටුව මඟින් සිදු කෙරේ.මරණයට පත්වූ කාන්තාවගේ රුධිර සාම්පල විශේෂ පරීක්ෂාවක් සඳහා බොරැල්ල වෛද්‍ය පර්යේෂණායතනයට එවා ඇති අතර ඉන් රුධිර සාම්පල් කොටසක් ඉන්දියාවේ පූනෙයි රසායනාගාරයකට යැවීමට ද තීරණය කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082527</link>
    <topic>රජරට බැට කෑ නියං සාය දුරු කළා වට වැස්ස විලසට</topic>
    <author>සටහන නිලූකා ඩී. තිලකරත්න ඡායාරූප - ගයාන් රාජපක්ෂ</author>
    <content>ඉදෙන්නට ඇත්නම් බතක් වීබතක් නොඉදෙන පැලක......එවන් වූ මාහැඟි පුණ්‍ය කර්මයක් උදෙසා හෘදයාංගම දායකත්වයක් සැපැයීම පසුගියදා පත්තර මහගෙදරින් සිදුවිය.යල මහ දෙකන්නය පාළුකරමින් සා පිපාසාවෙන් අපේම මිනිසුන් පෙළන්නට නියං රකුසා නොපසුබට වූයේය. උතුර, උතුරුමැද පළාත්වල දිය පොදක් සොයා මහ පොළොව හාර හාරා පපුකුරෙහි හොවා දැවෙන ගින්නෙන් දිවා රෑ ගෙවා ගත් මිනිසුන් වූහ. ගහ කොළ උලා කා වැව මැද්දේ යම්තමට තැවැරී ගත් මඩදියෙහි සැතැපී සැනසී දිවා රෑ ගෙවූ සතා සිවුපාවෝය.මෙකී නියං සා දුකට පිහිට වනු පිණිස රාජ්‍ය මැදිහත්වීමත්, සෙසු ආයතනයන්හි මැදිහත්වීමත් අප දක්නා ලද්දේ මිනිස්කම පරයන මිනිස්කම නිසාය. ලේක්හවුස් ආයතනය එකී මිනිසත්කමට වටිනාකමක් එක්කරනු උදෙසා කැබිතිගොල්ලෑව, විහාරමිල්ලෑව ගම්වාසීන් සොයා ගියේය. හේන් ගොවිතැන, ගොවිතැන සිය ජීවිකාව කරගත් ඔවුහු අහසින් වැටෙන දිය බිඳු රැස්කර වැව් දිය පුරවා ගනිමින් එකී ජීවිකාව සරිකර ගත්හ.පුරා බැතින් වසරක් යුද්ධයෙන් පීඩා විඳි ඔවුහු ගොවිතැන් බත් කරන්නට කුඹුරු යායට පා තැබුවේ යහමින් ජීවිකාව කොට ගන්නටය. එහෙත් නියං රකුසාත්, වරෙක ගංවතුරත් ඔවුනට හරස් කපන්නට වීය.විහාර හල්මිල්ලෑව ගම් ප්‍රදේශයේ පවුල් 126ක දෙනා ද මෙකී ඛේදවාචකයන්ට මුහුණ පෑ අහිංසක ගොවි ජනතාවම වූහ. උතුරු මැද පළාත් ආණ්ඩු පක්ෂ ප්‍රධාන සංවිධායිකා කල්‍යාණි කරල්ලියද්ද මහතමියගේ සංවිධායකත්වයෙන් සිරි සුළුගල් දඹුළු විහාර පිරිවෙනට ඔවුහු රැස්ව සිටියේ අප එන මඟ බලාගෙනය. නොගැඹුරු වැව් කඩිත්ත ඔවුන්ගේ ගොවිතැනට තරම් ප්‍රමාණවත් නොවීය. අද එහිද ජල බිඳුවකුඳු ඇත්තේ නැත. වැව් දියෙන් පිරුණ ද එහි ජල ප්‍රමාණය මෙම ගම්වාසීන්ට ප්‍රමාණවත් නැත.අද එම වැව් පිටිය තැනිතලාවකි. නියං ‍සායෙන් පීඩා විඳි ඇතැම් දිනවල ගම්වාසීන් පන්සල් භුමියට ඇදුණේ විශේෂයෙන් අඟහරුවාදා හා සිකුරාදා දිනවලය. ඒ හාස්කම් සපිරි පුරාණ විෂ්ණු දේවාලයට එන පිරිස් අතින් පිසෙන කිරි ආහාර රැගෙන ගොස් බඩ වියත පුරවා ගනු පිණිසය.බොහෝ දෙනකු යමක් ඉල්ලා ගන්නට නොගොස් සා ගින්න උසුලා යම්තමින් සොයාගෙන ජීවත් වූ අය වූහ. මේ නිසා ලේක්හවුස් පාලනාධිකාරිය විසින් සුබසාධන අංශය මඟින් සොයා ගිය මේ අහිංසක ගැමි ජනතාව ඊට සුදුසුම අය වූහ. ජලය ලීටර් පන්දහසක් සමඟ සලාක බෙදා දීම එම අවස්ථාවේ දී සිදුකෙරිණි. ලේක්හවුස් මෙහෙයුම් කළමනාකරු මහේන්ද්‍ර රොද්‍රිගෝ මහතා විහාර හල්මිල්ලෑව ගැමි ජනතාව ඇමැතූ මොහොතේ ඔවුන්ගේ පපුකුරෙහි සැඟව ගත් සෝගිනි කඳුළක්ව දෑසින් වැටෙනු අපි දුටිමු.සිය ගම්මානය පිළිබඳ අප සමඟ දොඩමළු වූ ළමා සංරක්ෂණ හා කාන්තා කටයුතු අමාත්‍යතුමාගේ පර්යේෂණ සහකාර පුංචිට්ටුවේ පාලිත හිමි දැක් වූ අදහස් මෙසේය.“මේ අය පසුගිය කාලය පුරාම ජීවත් වුණේ බොහොම අමාරුවෙන්. වතුර පොදක් හොයා ගන්න බොහෝ විට කිලෝමීටර් එක හමාරක්, නැත්නම් හත හමාරක් දුර ගෙවා යා යුතුයි. ගමේ ජනගහනයට වැවේ ජල ධාරිතාව ප්‍රමාණවත් නෑ. වකුගඩු රෝගය, මන්දපෝෂණය, විජලනය වැනි තත්ත්වයන්ට මේ අය මුහුණ දුන්නා. ඇඳුමක් පැලඳුමක්වත් ගන්න හරි හැටි වත්කමක් මේ අයට තිබුණේ නෑ. ඒ නිසා ඊළඟ කන්නය එළඹෙද්දී මේ වැව ගැඹුරු කොට පවත්වාගෙන යා හැකි පරිදි සකස්කර දෙන්නට හැකිනම් එය ගම්වාසී සියලු දෙනාට කරන දිරිදීමක්. පින්කමක්.ඒ වගේම මේ ගම අයිති වෙන්නෙ පුංචිට්ටු කෝරළයට. පුංචිට්ටු කෝරළය කියන්නේ සිංහලෙන් කුඩා උල්පත් කෝරළය කියන එකයි. දුර්ලභ ගණයේ උල්පත් 27ක් මේ කෝරළයට අයිතියි. ඒවා මේ ගමට ආසන්නම සිංහයා උල්පත ති‍ෙබන්නේ කිලෝමීටර් එක හමාරක් දුරින්. ජලය රැගෙන ඒමට ගම්වාසීන් ගියේ මේ උල්පතට. ජල පරිභෝජනය වැඩි නිසා එම උල්පතේ ජල ප්‍රමාණයන් අඩු වුණා. අනෙක් උල්පතට කිලෝමීටර් හතක් දුර ගෙවා යා යුතුයි. කෙසේ නමුත් රජය මුල් වී මෙම උල්පත් සංරක්ෂණය කිරීමට කටයුතු කරන්නේ නම් මේවා වාණිජකරණයට ලක් නොවීමට වගබලා ගන්නේ නම් එය උතුම් සමාජ සත්කාරයක් බව මම අවධානයෙන් ප්‍රකාශ කර සිටිනවා.”ලේක්හවුසියේ සහෘද පිරිස විහාර හල්මිල්ලෑවෙන් සමුගත්තේ ඔවුන්ගේ දුක් කඳුළු බෙදා හදා ගනිමිනි. අපේ ඊළඟ ප්‍රයන්තය වූයේ තල්ගහවැව ගම්වාසීන් සොයා යාමය. එච්.එම්.එම්.හේරත් ග්‍රාම සේවක මහත්මයාත්, එස්.කීර්ති. සේනානායක ප්‍රදේශීය සභා මන්ත්‍රීවරයාත් ගම්වාසීන් රැස් කරගන්නට අපට සහයෝගය දැක්වූහ.කටුමැටියෙන් තැනූ කුඩා ශාලාවක රැස්ව හුන් ඔවුහු බෙහෙවින් අහිංසක ගොවීහුය. පවුල් 37 දෙනකුගෙන් යුතු ගම්වාසීන් නොයෙකුත් අපහසුතාවයන් උසුලාගෙන ඇති බව දුටු මතින් අපි කියවීමු. දරුවන් ඇකයෙහි හොවාගෙන කුසෙහි දරාගත් මවුවරුද, ඇස කන හරි හැටි නොපෙනෙන සැඳෑසමය ගෙවන අම්මාරුවද, සා ගින්නෙන් පීඩාවට පත්ව ඇති අයුරු ඔවුන්ගේ මුවින් හැලුණු වචනයෙන් අපි හඳුනා ගතිමු. පාඩිත්තම, මැදවච්චිය ප්‍රාදේශීය ලේකම් කොට්ඨාසයට අයත් දුෂ්කර ගම්මානයට අප ළඟා වූයේ අනතුරුවය. එහි පවුල් 75කි. ලේක්හවුස් වාහන තිරිංග තදවනු දුටු ගම්වැසි දුවා දරුවෝ බූලි, බාස්කට් ඔසවාගෙන අප වෙතට ඇදෙනු දුටු දසුන අපේ හද කම්පා කරන්නට සමන්විතය. හාත්පස පඳුරු සහිත කැලෑවකින් වටව තැනූ කුඩා පැලකට රැස්ව හුන් ඔවුහු ලේක්හවුස් නිලධාරීන් අතින් ජලය ඇති පමණ ලබාගත්තේ පින් දෙමිණි.කොළඹින් ඈත එපිට ඈත පිටිසර අපේම මිනිසුන් සොයා ගිය ගමන ලේක්හවුසියේ තවත් මහැඟි සමාජ සත්කාරයකි. ආපසු එන්නට මතු මහ වැසි වසීවායි අපි හදවතින් ප්‍රාර්ථනා කළෙමු.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082514</link>
    <topic>කාලගුණ විපර්යාසවලට පිළියම් නොයෙදුවොත් මේ රට දේශගුණික ත්‍රස්තවාදයට බිලිවිය හැකියි</topic>
    <author>උපාලි කරුණාරත්න සහ චමීර ඇල්ලදෙණිය</author>
    <content>උණුසුම වැඩිවීම හා කාලගුණ විපර්යාස වලට පිළියම් යෙදීමට අප දැන් සිටම ක්‍රියා නොකළහොත් රුහිරු හෙලා නිදහස් කරගත් උතුර, රජරට හා නැඟෙනහිර දේශගුණික ත්‍රස්තවාදය විසින් බිලිගනු ඇතැයි තාක්ෂණ හා පර්යේෂණ ඇමැති පාඨලී චම්පික රණවක මහතා පැවසීය.ජලය සහ ආහාර හිඟවීම , ලෙඩරෝග හේතුවෙන් වර්තමානයේ දී ලෝකයේ උපදින දරුවන්ට ආනාගතයේ මහත් විනාශයක් සිදුවීමට ඉඩ ඇතැයි ද ඒමහතා කීය.ප්‍රෝෆුඩ් ප්‍රෝපැක් නමින් බණ්ඩාරනායක සම්මන්ත්‍රණ ශාලාවේදී පැවති නැනෝ තාක්ෂණය මඟින් ආහාර සුරක්ෂිතතාව ඇතිකිරීම පිළිබඳ සම්මන්ත්‍රණය හා ප්‍රදර්ශනයට සහභාගි වෙමින් ඒ මහතා මේ අදහස් ( 23 ) දැක්වීය.ලෝකයේ ශීඝ්‍රයෙන් ව්‍යාප්ත වන තාක්ෂණයක් වශයෙන් නැනෝ තාක්ෂණය හඳුන්වන්න පුළුවන්. නවෝත්පාදන ආර්ථිකයකට අප පියමං කරන්නේ නම් අනිවාර්යෙන්ම නැනෝ තාක්ෂණය ප්‍රගුණ කළ යුතුයි.පසුගිය කාලයේ රජරට වකුගඩු රෝගය සහ නියඟය ගැන ලොකු කථා බහක් ඇති වුණා. වර්ෂාව ආරම්භ වූ පසු නියඟය ගැන කතාව යට යනවා. නියඟය ඇති වුයේ ජලය වැරැදි ලෙස කළමනාකරණයෙන්ද, නැතිනම් පරිසර පද්ධතියට මාස කිහිපයක වැසි නොමැතිවීම දරාගැනීමට නොහැකිවීමෙන්ද කියා සොයා බැලිය යුතුයි.කෘෂි රසායන සමාගම් කවර ප්‍රචාර ගෙන ගියත් රජරට වකුගඩු රෝගයට හේතුව අධික ලෙස ප්‍රමිතියකින් තොරව රසායන ද්‍රව්‍ය යෙදීම නිසා පසත් ජලයත් දූෂණය වීමයි. නැනෝ තාක්ෂණ පිරිසුදු ජලය ඇති කිරීමට හැකි තාක්ෂණික මෙවලමක් බව කිව යුතුයි. රසායනික කෘෂිකර්මයත්, තෙල් ගල් අඟුරු දහනයත් නිසා ඇති වී ඇති පාරිසරික ව්‍යවසනය අපට පමණක් නොව මුළු මහත් ලෝකයටම බලපාන බරපතළ විනාශයක් බව අප දැනගත යුතුයි.මෑතකදී නිකුත්වු ආසියානු සංවර්ධන බැංකුවේ දේශගුණික විපර්යාස ඇගයීමේ වාර්තාව අනුව මේ සියවස අවසාන වනවිට ශ්‍රී ලංකාවේ මධ්‍යන්‍ය උණුසුම සෙල්සියස් අංශක තුනකින් වැඩිවීමට නියමිතයි. එය දැනටමත් සෙල්සියස් අංශක 1 - 5 දක්වා අගයකින් වැඩිවී ඇත. මේ උණුසුම වැඩි වීමත් සමඟ නියඟය , ගංවතුර , නාය යෑම් , පස සෝදාපාලුව , මෝසම් වැසි අවුල්වීම , සාගර ජලය ආම්ලිකවීම , සාගර ජලය පහත්බිම් වලට ගලාඒම, ජීවින් වඳවීම ආදී විවිධ පාරිසරික ව්‍යවසනයන් සිදුවීමට නියමිතයි.ආසියානු සංවර්ධන බැංකු වාර්තාවට අනුව ලංකාවේ වී අස්වැන්න තේ අස්වැන්න මත්ස්‍ය අස්වැන්නද විශාල ලෙස අඩු වනු ඇත. ඩෙංගු වැනි මදුරු රෝග ව්‍යාප්තිය තීව්‍ර වේ. උතුර හා උතුරු මැද ශූෂ්ක කලාපීය තත්ත්වයකට පත්වී බස්නාහිර හා ඌව ඇතැම් ප්‍රදේශ වලට වැසි වැඩිවීමටද ඉඩ තිබේ. තවද මෙරට දළ ජාතික නිෂ්පාදනය 2050 දී සියයට 1.2 කින්ද , 2100 දී සියයට 6.5 කින්ද අඩුවීමට දේශගුණ විපර්යාස බලපානු ඇති බවද ඇමැතිවරයා අවධාරණය කළේය.මේ නිසා ජලය , පස , වෙරළ රැකගන්නා තාක්ෂණික වැඩ පිළිවෙළක් ලෝකය පුරා ක්‍රියාත්මක කළ යුතු බවද ඇමැතිවරයා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082515</link>
    <topic>මිස් කෝල් එකෙන් තරුණියගේ සේසතම නැතිවෙයි</topic>
    <author>අසේල කුරුළුවංශ</author>
    <content>මිස් කෝල් එකකට යළි ඇමතුමක් ගත් තරුණියකට ඒ ඔස්සේ හඳුනාගත් වංචාකාර පෙම්වතකුට තමන් දුක් මහන්සියෙන් මැදපෙරදිග රැකියාවක නියුක්තව හම්බකරගත් රුපියල් ලක්ෂ 4ක් පමණ වටිනා මුදල් හා රන් අබරණ පුද කිරීමට සිදුවීමේ සිද්ධියක් සම්බන්ධයෙන් හඟුරන්කෙත පොලිසිය පරීක්ෂණ පවත්වයි.සිද්ධියට මුහුණපා ඇත්තේ රිකිල්ලගස්කඩ පදිංචි 35 හැවිරිදි අවිවාහක තැනැත්තියකි. ඇයගේ ජංගම දුරකථනයට ලද ඇමතුමකට අනුව ඇය ප්‍රති ඇමතුමක් ගෙන ඇත. පල්ලේකැලේ යුද හමුදා කඳවුරේ කෝප්‍රල්වරයකු ලෙස තමන්ව හඳුන්වාදී තිබෙන මොහු ටික දිනකින් දුරකතන කතාබහ ඔස්සේම ඇගේ ප්‍රේමය දිනාගෙන තිබේ.ඔහුගේ ඉල්ලීමට අනුව පසුගිය දිනක මහනුවරට පැමිණ ඇති තරුණිය එම පුද්ගලයා සමඟ නගරයේ බැංකු කිහිපයකට ගොස් ඇත. තම මාසික වැටුප බැංකු ගතවී නොමැතිවී බව තරුණියට පවසා ඇගේ වියදමින් කාබී විනෝදවූ තරුණයා තරුණියගේ පෙරැත්ත කිරීම මත ඇගේ මවුපියන් මුණගැසීම සඳහා රිකිල්ලගස්කඩට ගොස් තිබේ.මවුපියන්ගේ සිත්ද දිනාගනිමින් ම නිවසේ රැයක් ගතකළ තරුණයා තම මවුපියන්ට පෙන්වීම සඳහා රන් ආභරණවලින් සැරසී ඡායාරූපයක් ගැනීම සුදුසු බව පවසා නගරයේ ඡායාරූප ශාලාවකට ගොස් ඇත. ඡායාරූපය පසුදින ලබාදෙන බව පැවසූ පසු එදින රාත්‍රියද තරුණියගේ නිවසේම ගතකළ තරුණයා වැසිකිළියට ගොස් ආපසු සෑහෙන වෙලාවකින් නොපැමිණි නිසා විපරම් කිරීමේදී ඔහු තරුණියගේ රන් අබරණ හා මුදල් රැගෙන අතුරුදන්වී තිබෙන බව හෙළිවී තිබේ.හඟුරන්කෙත පොලිසිය තරුණියගේ පැමිණිල්ලකට අනුව සැකකරු අත්අඩංගුවට ගැනීමට පරීක්ෂණ පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082516</link>
    <topic>විදුලිය ලබාදීමේ ජාතික වගකී‍ෙම්දී සියලු ක්‍රියාමාර්ග ගත්තේ අපේ රජයයි</topic>
    <author/>
    <content>රටේ සියලු ජනතාවට විදුලිය ලබාදීම ජාතික වගකීමක් ලෙස සලකා ඊට අවැසි සියලු ක්‍රියාමාර්ග ගත්තේ වත්මන් රජය බව විදුලිබල හා බලශක්ති ඇමැතිනි නීතිඥ පවිත්‍රා වන්නිආරච්චි මහත්මිය ප්‍රකාශ කරයි. එමෙන්ම විදුලිය මානව හිමිකමක් ලෙස සලකා, විදුලිබලය බෙදාහැරීමේදී පැවති සියලු බාධක ඉවත්කිරීමට විදුලි පනත පවා සංශෝධනය කළ බවයි.අමාත්‍යවරිය මේ බව කියා සිටියේ, පසුගියදා බලංගොඩ සහ ඉඹුල්පේ ප්‍රාදේශීය ලේකම් කොට්ඨාසවල ඉදිකළ ප්‍රධාන පෙළ විදුලි යෝජනා ක්‍රම තුනක් ජනතා අයිතියට පත්කිරීමේ උත්සව අවස්ථාවට එක්වෙමිනි.මෙහිදී අමාත්‍යවරිය විසින් ප්‍රථමයෙන්ම එගොඩවලේගොඩ, කොවුල්කැටිය විදුලි ව්‍යාපෘතිය ජනතා අයිතියට පවරන ලදී. මේ සඳහා රජය විසින් වැයකළ මුදල රු. 17,500,000කි. (රු.එක්කෝටි හැත්තෑ පන්ලක්ෂයකි). මෙමගින් නිවාස 189කට විදුලිය පහසුකම් සැපයේ. අනතුරුව අමාත්‍යවරිය විසින් හතරබාගේ, නියඳගොළයාය විදුලි යෝජනා ක්‍රමය ජනතා අයිතියට පත්කරනලද අතර ඒ සඳහා රජය වැයකළමුදල රු. 15,600,000කි. (එක්කෝටි පනස් හය ලක්ෂයක්) මෙමගින් නිවාස 89ක් සඳහා විදුලිය සැපයේ. අමාත්‍ය පවිත්‍රා වන්නිආරච්චි මැතිනිය ඉන් අනතුරුව කීනගහඇල්ල විදුලි දිගුව ජනතා අයිතියට පත්කළ අතර එමගින් පවුල් 12කට විදුලිය සැපයේ. මේ සඳහා රජය විසින් වැයකළ මුදල රු. 1,400,000 (රු. ලක්ෂ 14) කි. ඒ අනුව මෙම ව්‍යාපෘති තුන සඳහා රජය වැය කළ මුදල රු. 34,500,000ක් (රු. තුන්කෝටි හතළිස්පන් ලක්ෂයක්) වන අතර ඉන් නිවාස 287 සඳහා විදුලිය හිමි වේ.උත්සව අවස්ථාවට එක්වෙමින් අමාත්‍යවරිය කියා සිටියේ, තමා විදුලිබල අමාත්‍ය ධුරයේ වැඩ භාරගැනීමෙන් අනතුරුව, විදුලි පනත සංශෝධනය කළ බවයි. එම සංශෝධනයත් සමඟ විදුලිය බෙදාහැරීමේදී පැවති බාධක රැසක් ඉවත්කර ගැනීමට හැකි වූ බවද අමාත්‍යවරිය කීවාය.ජනාධිපති මහින්ද රාජපක්ෂ මැතිතුමාගේ අදහසකට අනුව සියලු නිවාස සඳහා විදුලිය සම්බන්ධතා ලබාදීම සඳහා, විදුලිය ලබාගැනීමට ආර්ථික දුෂ්කරතා පවතින නිවාස හිමියන්ට, ඒ සඳහා අවශ්‍යවන මුදල් විදුලිබල මණ්ඩලයෙන් ලබාදී, ඒ මුදල විදුලිබිල සමඟ වසර 6කින් ගෙවා නිම කිරීමට අවස්ථාව උදාකර දී ඇතැයිද ඇමැතිවරිය මෙහිදී පැවසුවාය.අද ඉංග්‍රීසි කතාකරන, පරිගණකදැනුම ඇති මුළු ලෝකයක් ජයගන්න පුළුවන් තරුණ පිරිසක් අපේ පාසල්වලින් උඩට එනවා. ඔබ කෙරුව රැකියාව, ඔබේ දරුවාටත් උරුම වෙන්නඅපේ අතිගරු ජනාධිපතිතුමා ඉඩතියන්නේ නැහැ. ඔබේ දරුවන්ව හොඳ තැනකට ගේන්න එතුමා කටයුතු කරනවා. ඊටඅවශ්‍ය යටිතල පහසුකම්, මුදල් ලැබෙනවා. එහෙම මුදල් ලැබෙන්නේ රටේ තිබෙන ආර්ථික ස්ථායිතාවය නිසා. නියම ආකාරයකට රටේ ආර්ථිකය හසුරුවන නිසා යැයි” ද අමාත්‍යවරිය පැවසුවාය.මේ අවස්ථාවට සබරගමුව පළාත් සභා සභාපති කංචන ජයරත්න, සබරගමුව පළාත් අධ්‍යාපන, සංස්කෘතික සහ තොරතුරු තාක්ෂණික අමාත්‍ය භානු මුනිප්‍රිය, සබරගමුව පළාත් සභා මන්ත්‍රී සාලිය එල්ලාවල යන මහත්වරුන් ඇතුළු විශාල පිරිසක් සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082517</link>
    <topic>කොළඹ-නුවර අධිවේගී මාර්ගයේ වැඩ මේ වසරේ ඇරැඹේ</topic>
    <author>ඉන්දික පොල්කොටුව</author>
    <content>මෙරට ක්‍රියාත්මක කෙරෙන දැවැන්තම සංවර්ධන ව්‍යාපෘතියක් වන උතුරු අධි‍ෙව්ගී මාර්ගයේ කොළඹ නුවර අධිවේගී මාර්ග ව්‍යාපෘතිය මෙම වසර තුළ ආරම්භ කිරීමට සැලැසුම් කර ඇත.අදියර පහක් ඔස්සේ ක්‍රියාත්මක කිරිමට සැලැසුම් කැර ඇති මහනුවර අධි‍ෙව්ගී මාර්ග ව්‍යාපෘතියේ සියලු අදියරයන්හි වැඩ කටයුතු එකවර ආරම්භ කැර කඩනමින් නිමා කිරීමට ජනාධිපතිතුමන් උපදෙස් ලබාදී ඇතැයි ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙළිය රඹුක්වැල්ල මහතා පවසයි. මහනුවර කැන්ඩි සිටි සෙන්ටර් ආයතනයේ පැවැති විශේෂ මාධ්‍ය හමුවකදී අමාත්‍යවරයා මේ බැව් කීය.එලෙස මෙරට අධිවේගී මාර්ගයක සියලු අදියරයන්හි වැඩ කටයුතු එකවර ආරම්භ කරන පළමු අවස්ථාව මෙය වන බවත් එම අදියරයන් සඳහා වෙන වෙනම ඉදිකිරීම් සමාගම් පහකට වැඩ කටයුතු භාරදීමට රජය අපේක්ෂා කරන බවත් හෙතෙම පැවැසීය.බොහෝදුරට ඒ සඳහා දේශීය ආයතන යොදා ගැනීමට සැලැසුම් කැර ඇතැයි ද රඹුක්වැල්ල මහතා කීය. උතුරු අධිවේගී මාර්ගය එ‍ඬේරමුල්ල ප්‍රදේශයෙන් ආරම්භ කැර ගම්පහ, වේයන්ගොඩ, මීරිගම, පොතුහැර, කුරුණෑගල, ගලේවෙල ඔස්සේ දඹුල්ල දෙසට එක් ව්‍යාපෘතියක් ද, මහනුවර දෙසට දිවෙන මාර්ගය රඹුක්කන ගලගෙදර ඔස්සේ ගන්නෝරුව දෙසට ද ක්‍රියාත්මක කරන බව මහා මාර්ග අමාත්‍යාංශයේ ලේකම් ඩබ්ලිව්. ආර්. ප්‍රේමසිරි මහතා දිනමිණට කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082518</link>
    <topic>චීන‍ෙය් යටිතල පහසුකම් ආයෝජන බැංකුවේ සාමාජිකත්වය හිමිවීමෙන් ශ්‍රී ලංකාවට වාසි රැසක්</topic>
    <author/>
    <content>ලෝක බැංකුවේ සහ ජාත්‍යන්තර මූල්‍ය අරමුද‍ෙල් ඒකාබද්ධ සම්පත්වලට සමාන කළහැකි , චීනයේ මෑතකදී ස්ථාපනය කරන ලද යටිතල පහසුකම් ආයෝජන බැංකුවේ (Infrastructure Investment Bank)_ ආරම්භක සාමාජිකයෙකු වීමේ හැකියාව ශ්‍රී ලංකාවට ලැබී ඇතැයි, විදේශ කටයුතු අමාත්‍ය මහාචාර්ය ජී.එල්. පීරිස් මහතා පැවසීය. මෙකී සාමාජිකත්වය ශ්‍රී ලංකාවට හිමිවීම නිසා ප්‍රතිලාභ රැසක් ශ්‍රී ලංකාවට අත්වනු ඇතැයිද ඇමැතිවරයා වැඩිදුරටත් පැවසීය.‘රට රකින නිල් රැල්ල - සුරකිමු මව්බිම’ වැඩසටහන යටතේ ශ්‍රී ලංකා නිදහස් පක්ෂය, මුල්කිරිගල හා කඹුරුපිටියේ සංවිධානය කළ මහජන රැළි අමතමින් ඇමැතිවරයා එම අදහස් පළ කළේය.තවද ශක්‍යතා අධ්‍යයන සිදුකර අවසන් කිරීමෙන් පසුව, චීනය සමඟ නිදහස් වෙළෙඳ ගිවිසුමකට එළඹීමට අවශ්‍ය පසුබිම දැනටමත් සකසා ඇති අතර එම ගිවිසුමට ඉක්මනින්ම එළඹීමට අපේක්ෂා කරන බවත්, එමගින් ශ්‍රී ලංකාවේ අපනයනවලට ඉතාවාසි සහගත පදනමකින් චීනයේ වෙළෙඳපලට ප්‍රවේශවීමට හැකිවනු ඇතැයිද පැවසූ පීරිස් මහතා, හම්බන්තොට වරායේ සහ මත්තල ජාත්‍යන්තර ගුවන් තොටුපලේ පිහිටීම පිළිබඳව සැලකිල්ලට ගැනීමේදී මෙම ගිවිසුම තුළින් හම්බන්තොට දිස්ත්‍රික්කයට විශාල වශයෙන් ප්‍රතිලාභ අත්වනු ඇති බවට කිසිදු සැකයක් නොමැති බවද පැවසීය.වැඩිදුරටත් අදහස් දැක්වූ ඇමැතිවරයා මෙසේද පැවසීය. “ජනාධිපති මහින්ද රාජපක්ෂ මහතා තරුණ පාර්ලිමේන්තු මන්ත්‍රීවරයෙකු හැටියට පාර්ලිමේන්තුවට පත්වූ අවස්ථාවේ හම්බන්තොට දිස්ත්‍රික්කය තුළ ශිෂ්‍ය ශිෂ්‍යාවන්ට විශ්ව විද්‍යාලයට යාමට අවශ්‍ය පහසුකම් තිබුණේ එක පාසැලක පමණයි. නමුත් අද තත්ත්වය ඊට හාත්පසින්ම වෙනස්. සියලුම අංශ වලින් ලබා ඇති සංවර්ධනය අති විශිෂ්ඨ බව කිව යුතුයි. ජනතාව කේන්ද්‍රකොටගත් දැක්මක් මඟින් පෙර නොවූ විරූ ආකාරයෙන් ඔවුන්ගේ ජීවන තත්ත්වය ඉහළ නංවා තිබෙනවා. මහාමාර්ග සංවර්ධනය සහ ක්‍රමයෙන් වැඩිදියුණු කළ සෞඛ්‍ය සහ අධ්‍යාපන තත්ත්වයන් මඟින් මෙය වඩාත්ම හොඳින් පෙන්නුම් කරනවා.එසේම, ශ්‍රී ලංකාවේ අපනයන වටිනාකම පෙර නොවූ විරූ ආකාරයෙන් උච්චතම මට්ටමට ළඟා වී ඇති බව කිව යුතුයි. පසුගිය වර්ෂයේ මෙරටට පැමිණිසංචාරකයන් ගණන හා සමාන සංචාරකයන් ප්‍රමාණයක් මෙම වසරේ මුල් මාස හත තුළ මෙරටට පැමිණ තිබෙනවා. ලබන අවුරුද්දේදී හම්බන්තොට ෂැන්ග්‍රීලා හෝටලයේ වැඩකටයුතු අවසන් කිරීමත් සමඟම හම්බන්තොට දිස්ත්‍රික්කය තුළ සංචාරක කර්මාන්තය තවදුරටත් වර්ධනය වන බව නිසැකයෙන්ම ප්‍රකාශ කරන්නට පුළුවන්.කඹුරුපිටියේ පැවති රැස්වීම ඇමතූ පීරිස් මහතා, රටේ ඉහළ ආර්ථික තත්ත්වය ඉහළ මට්ටමට ගෙන ඒමට ව්‍යවසායකයින් විශාල ප්‍රමාණයකට රජය විසින් සකස්කර දී ඇති ව්‍යාපාරික කටයුතු සඳහා හිතකර පරිසරය, ඔවුන්ට මහඟු උපකාරයක් වන බවට කිසිදු සැකයක් නොමැති බැව් පැවසීය. ජපානය, පුහුණුව හා තාක්ෂණය හුවමාරු කිරීමේ ක්ෂේත්‍ර සම්බන්ධයෙන් ලබාදෙන සහායෙන්, මානව සම්පත් සංවර්ධනය වැඩිදියුණු කිරීමට විශාල ඉඩප්‍රස්ථාවන් හිමිවන බවද හෙතෙම පැවසීය. අතීතයේදී නොසලකාහැර ලැබූ ජන කොටස් සඳහා අභිමානයක් ලබාදීම සඳහා වූ න්‍යාය පත්‍රයකට අනුව කටයුතු කිරීමට රජය තුළ තිබූ දැඩි කැපවීම මඟින් මෙකී සියලුසංවර්ධන කටයුතු සිදු කිරීමට හැකි වූ බව පැවසූ අමාත්‍යවරයා, රට තුළින් මෙන්ම බැහැරින්ද එල්ලවන ප්‍රහාරවලට එරෙහිව වර්තමානයේ මෙම ප්‍රතිපත්තීන් ආරක්ෂාකළ යුතුව ඇතැයිද වැඩිදුරටත් පැවසීය.මුල්කිරිගල රැස්වීම, කිරම පොළ භූමියේදී පැවති අතර, මෛත්‍රීපාල සිරිසේන, මහින්දානන්ද අලුත්ගමගේ. නන්දිමිත්‍ර ඒකනායක යන අමාත්‍යවරුද, නාමල් රාජපක්ෂ, වී.කේ. ඉන්දික යන පාර්ලිමේන්තු මන්ත්‍රීවරු ද මෙහිදී කතා කළහ.කඹුරුපිටිය රැස්වීම, තිහගොඩ - කපුදූව, නිම්රෝ උත්සව ශාලාවේ සංවිධානය කොට තිබූ අතර එම ජනහමුව අමතා සබරගමුව පළාත් ප්‍රධාන අමාත්‍ය මහීපාල හේරත්, අමාත්‍යවරුන් වන රෝහිත අබේගුණවර්ධන, සාලින්ද දිසානායක, ඒ.එච්.එම්. අස්වර් සහ හේමාල් ගුණසේකර යන මහත්වරු ද අදහස් දැක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082519</link>
    <topic>කරාපිටිය රෝහලට ඇතුළත් කරගන්නා රෝගීන් සීමා කිරීමට පියවර</topic>
    <author># සන්ධ්‍යා කරුණාරත්න</author>
    <content>කරාපිටිය ශික්ෂණ රෝහලෙන් ප්‍රතිකාර ලබා ගැනීමට පැමිණෙන රෝගීන් සීමා සහිතව අද (25) දිනයේ දී ඇතුළත් කර ගන්නා බව රෝහලේ අධ්‍යක්ෂ වෛද්‍ය ෂෙල්ටන් පෙරේරා මහතා පවසයි. හදිසි රෝගීන් ඇතුළත් කර ගන්නා බවත් අසාධ්‍ය නොවන සාමාන්‍ය රෝගීන් ඇතුළත් කර ගැනීම සීමා කරන බවත් ඔහු ප්‍රකාශ කළේය.කරාපිටිය රෝහල් පරිශ්‍රය තුළ මාසයක පමණ සිට ගොඩ ගැසී ඇති කැලි කසළ ඉවත් නොකිරීම හේතුවෙන් අදාළ තීරණය ගත් බව ඒ මහතා පැවැසුවේය. කසළ ඉවත් කිරීමේ වගකීම ගාල්ල මහ නගර සභාවට පැවැරෙන අතර කැසි කසළ ගොඩ ගැසීම හේතුවෙන් රෝහලේ සිටින රෝගීන් ද, වෛද්‍යවරුන් ද, කාර්යය මණ්ඩලය ද දැඩි අසීරුතාවකට පත්ව සිටියි.සායනික අපද්‍රව්‍ය නොවන වෙනත් අපද්‍රව්‍ය රැසක් මේ වන විටත් රෝහල් භූමියේ ගොඩ ගැසී ඇති අතර මේ කසළ හේතුවෙන් පුද්ගලයන්ට රෝග බෝ වීමේ අවදානමක් ද පවතියි.දිනකට ප්ලාස්ටික්, පොලිතින්, කඩදාසි, ආහාර ද්‍රව්‍ය යනාදී කසල ට්‍රැක්ටර් දෙකක් පමණ රෝහලේ එක් වන බවත් මාසයක් තිස්සේ එම අපද්‍රව්‍ය ඉවත් නොකිරීම නිසා කසළ කන්දරාවක් එක්ව ඇති බවත් වෛද්‍ය ෂෙල්ටන් මහතා කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082520</link>
    <topic>සැමගේ ප්‍රශංසාවට ලක්වෙන අයුරින් ගාමිණී කතානායක ධුරය දැරුවා</topic>
    <author># අනුර ප්‍රේමලාල්</author>
    <content>සමාජ අත්දැකීම් ඔස්සේ ලබාගත් මනා පෞර්ෂත්වයකින් යුතුව ගෞරවාන්විත ආකාරයට කාගේත් ප්‍රශංසාවට ලක්වෙන අයුරින් ගාමිණී ෆොන්සේකා මහතා ශ්‍රී ලංකා පාර්ලිමේන්තුවේ නියෝජ්‍ය කතානායක ධුරය දීර්ඝ කාලයක් දැරූ බව වත්මන් නියෝජ්‍ය කතානායක චන්දිම වීරක්කොඩි මහතා ප්‍රකාශ කළේය.ඒ මහතා මේ බව පැවසුවේ වෛද්‍ය අනිල් සමරනායක මහතා විසින් රචිත 'ගාමිණී ශ්‍රී ලාංකේය සමාජ ප්‍රවහය අභිමුව' කෘතියේ දෙවන මුද්‍රණය නිකුත් කිරීමේ අවස්ථාවට එක්වෙමින්ය. මෙය ඉකුත්(22) බොරැල්ලේ පිහිටි වෛද්‍ය පර්යේෂණ ආයතනයේ දී පැවැත්විණි. මෙහි පළමු එළිදැක්වීම 'ගාමිණී අභිනන්දන ප්‍රණාම රජ දැක්වීමේ දී' සිදුවී ඇත.මෙහිදී වැඩිදුරටත් කතා කළ නියෝජ්‍ය කතානායකවරයා...මේ අතිවිශිෂ්ට සුවිශේෂි කලාකරුවා ගැන විමසා බලනවිට ඔහු තමා තුළ තිබූ සහජ කුසලතාව සමාජ අත්දැකීම් ඔස්සේ උත්සහයෙන් ඔප නංවාගෙන ඉහළම තලයට පැමිණි අයෙක් බව ද අදටත් හෙළ සිනමාවේ දැවැන්තයා හැටියට ගාමිණි ෆොන්සේකා නාමය තිබෙන බව පෙන්වා දුන්නේය.එදා ‍ෆොන්සේකා මහතා පාර්ලිමේන්තුවේ ගෞරවය ආරක්ෂා කිරීමට නොපැකිළිව තීන්දු තීරණ ගත් අයෙක් බව වීරක්කොඩි මහතා අවධාරණය කළේය. අපේ පාර්ලිමේන්තුව ගැන ඇසෙන විට අද බහුතරයක මතකයට එන්නේ කිසි විනයක්, පිළිවෙළක් නැති, වචන හා හැසිරීම එතරම්ම අගය කළ නොහැකි තත්ත්වයක තිබෙන ස්ථානයක් ලෙසයි. ෆොන්සේකා මහතා එම ස්ථානයේ විනය ගොඩනංවමින් තනතුර ගෞරවාන්විතව දැරු බව අපි අදටත් අගය කරනවා යැයි හෙතෙම සිහිපත් කළේය.ජනාධිපති මහින්ද රාජපක්ෂ මහතා එදා ඇමතිවරයකුවී සිටි සමයේ දී ඒ මහතා සමඟ ගාමිණි ෆොන්සේකා මහතාගේ නි‍වසේ දී රාත්‍රී භෝජන සංග්‍රහයකට එක්වෙන්න මටත් අවස්ථාවක් ලැබුණු අතර එහිදි රංගධාරියකුට එහාගිය මනා පෞර්ෂත්වය ඕනෑම ක්ෂේත්‍රයක් පිළිබඳ තිබෙන හසල දැනුම ගැන පැහැදුණු මම අදටත් මේ ශ්‍රේෂඨ මනුස්සයාව සිහි කරන්නේ ඉතා ගෞරවයෙන් බව පැවසීය.එවැනි අයකු පිළිබඳ වෙනත් කාර්ය බහුල ක්ෂේත්‍රයක සිටින පුද්ගලයකු හැටියට වෛද්‍ය අනිල් සමරනායක මහතා කෘතියක් රචනා කිරීම අගය කරන අතර ඒ මහතා තුළ තිබෙන කලා කුසලතා දියුණුවේවා යැයි ඒ මහතා සුබ ප්‍රාර්ථනා කළේය.මෙහිදි ගාමිණී ෆොන්සේකා පදනම වෙනුවෙන් කෙටි දේශනයක් කළ ජනමාධ්‍යවේදී ප්‍රසාද් ගුණවර්ධන මහතා... ජනතාව ඇඟිළි දිගුකොට තමා මේ රටේ දක්ෂතම රංඟන ශිල්පියා කියනවිට මම නොවේ ඒ ස්ථානය ජෝ අබේවික්‍රමට හිමි විය යුතුයි කියන්න ගාමිණි නිහතමානිවූ ආකාරය සිහිපත් කළේය. විජය කුමාරතුංග හා ටෝනි රණසිංහ මහත්වරු ගැන තමා ප්‍රශ්නයක් ඇසු අවස්ථාවක ඇගයීමකින් යුතුව කතා කළ බව සිහිපත් කළේය.මෙහිදි චිත්‍රපට අධ්‍යක්ෂ වෛද්‍ය කපිල සූරියආරච්චි, මාධ්‍යවේදි සේපාල අමරසිංහ යන මහත්වරු කතා කළ අතර මෙම ග්‍රන්ථය කතුවරයා අතින් මහාචාර්ය කාලෝ ෆොන්සේකා, සෞඛ්‍ය ඇමැති මෛත්‍රීපාල සිරිසේන, සෞඛ්‍ය අධ්‍යක්ෂ ජනරාල් වෛද්‍ය පාලිත මහිපාල, කැමරා ශිල්පි ඩොනල්ඩ් කරුණාරත්න, රංඟ ශිල්පි දමිත් ෆොන්සේකා යන මහත්වරුන්ට පිරිනැමුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082521</link>
    <topic>සිඟිති දියණිය ගලේ ගසා මරා දැමූ නරුම පියෙක්</topic>
    <author># රක්‍ෂණ ශ්‍රියන්ත හා කලුතර මධ්‍යම සමූහ</author>
    <content>තම සිඟිති දියණිය ගල්තලාවක ගසා මරා දැමූ ශෝකජනක පුවතක් බේරුවල බුබුලහේන ප්‍රදේශයෙන් වාර්තා වේ.ඊයේ (24) බේරුවල බුබුලහේන මාගල්කන්ද ප්‍රදේශයේ ගල්තලාවක් මතට අවුරුදු එකයි මාස නමයක් වසසැති තම දියණිය රැගෙන ගිය විසි නම හැවිරිදි සැකකරු එම දැරිය ගල්තලාවේ ගසා මරා දමා ඇති බව පොලිසිය කියයි.පවුල් ආරවුලක් හේතුවෙන් මේ ඝාතනය කර ඇති බවට පොලිසිය කරුණු අනාවරණය කරගෙන තිබේ. මෙලෙස අවාසනාවන්ත ලෙස මියගොස් ඇත්තේ හිරුණි පබසරා නැමැති දැරියකි.සැකකරු අත්අඩංගුවට ගෙන ඇති අතර බේරුවල පොලිසිය සිද්ධිය පිළිබද වැඩිදුර විමර්ශන සිදුකරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082522</link>
    <topic>ගර්භනි මාතාවන් 800කට ආශිර්වාද පූජා</topic>
    <author>@ හිදෝගම සමූහ චිත්‍රාරත්න කළුආරච්චි</author>
    <content>යහ ගුණ පිරි දරුපිරිසක් බිහිකිරීමේ අරමුණින් කරුණාව පිරුනු මාතෘත්වයට උපහාර පුද කරමින්, ඔවුනට ආශීර්වාද කරන්නට අනුරාධපුර නැඟෙනහිර නුවරගම් පළාත සෞඛ්‍ය සේවා අධ්‍යක්ෂ වෛද්‍ය පද්මා බණ්ඩාර මහත්මිය ඇතුළු නිලධාරී මඬුල්ල සංවිධානයෙන් අනුරාධපුර එස්.ඕ.එස් . ගම්මානයේ දී අනුරාධපුර සාරානන්ද විහාරාධිපති, ශ්‍රී ලංකා රාමඤ්ඤ මහා නිකායේ අනු නාහිමි ගිරාඹේ ආනන්ද නාහිමියන්ගේ අනුශාසනා පරිදි මහා සංඝ රත්නය වැඩමවා ගර්භනී මාතාවන් 800 කට පමණ ආශීර්වාද කරමින් සෙත් පිරිත් දේශනා කරමින් ආහාර පානාදියෙන් සංග්‍රහ කළහ. මාතෘ පාරමිතාව සිදුකරමින් බෙල්හුඩ් ආයතනයේ අධ්‍යක්ෂ කරුණාරත්න විජේවර්ධන මහතා විසින් මව් ගුණ ගායනා කරන ලදී.මේ අවස්ථාවට මහා සංඝ රත්නය ඇතුළුව නැ‍ඟෙනහිර නුවරගම් පළාත සෞඛ්‍ය සේවා අධ්‍යක්ෂ වෛද්‍ය පද්මා බණ්ඩාර ,ආයුර්වේද කොමසාරිස් වෛද්‍ය කුමාර ද අල්විස් , වෛද්‍ය ලක්ෂ්මන් දිසානායක , වෛද්‍ය අතුල සමරසිංහ මහත්ම මහත්මීන් ඇතුළුව ගර්භනී මාතාවන් 800 වැඩි පිරිසක් සමඟග එම මාතාවන්ගේ ස්වාමිපුරුෂයෝද සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082523</link>
    <topic>යාපනයේ ජනතාවට බුදු දහම ගැන වැඩි අවබෝධයක් ලබා දෙන්න</topic>
    <author># උපාලි කරුණාරත්න</author>
    <content>බුද්ධ ධර්මය විශ්වීය දහමක් බැවින් යාපනයේ ජනතාවට ඒ පිළිබඳ වැඩි අවබෝධයක් ලබා දීම සඳහා වැඩි වැඩියෙන් එම ප්‍රදේශයට වඩින ලෙස ධර්ම ධර, විනය ධර භික්ෂූන් වහන්සේලාගෙන් යාපනය බෞද්ධ සංගමයේ සභාපති රවි කුමාර් මහතා ඉල්ලා සිටී.තම සංගමය උතුරු පළාතේ ආරම්භ කළ දහම් පාසැලේ දරුවන් හැටතුන් දෙනෙකු ඉගෙන ගන්නා බව කී ඒ මහතා ඔවුන්ට ධම්ම පදය කියා දෙනවා යයි පැවසීය. රවි කුමාර් මහතා මේ අදහස් පළ කළේ පසුගියදා එව බලව සංවිධානය කොළඹ මහජන පුස්තකාලයේ පැවැත්වූ සම්මන්ත්‍රණයකදීය.දමිළ භාෂාවට බෞද්ධ ග්‍රන්ථ වැඩි වැඩියෙන් පරිවර්තනය විය යුතුයි. මුලධර්මවාදය නැති කළ යුතුයි. බෞද්ධ ධර්මය තුළ මූල ධර්ම වාදයක් නොමැති බව ද ඒ මහතා පැවසීය.මහාචාර්ය ඉඳුරාගාරේ ධම්මරතන හිමි-විවිධ පුද්ගලයින් සම්බුද්ධත්වයට පත් වූ බව ප්‍රකාශ කරනවා. ජපානයේ සෝකෝ අසහාරා එවැන්නෙක්. බෞද්ධයන් යයි කියා අක්ෂර වලට වන්දනා කරන පිරිසකුත් ඉන්නවා. කොළඹ එක්තරා ප්‍රදේශයක තිබූ බෞද්ධ යැයි හඳුන්වාගත් සංවිධානයක සාමාජිකත්වය ලබා ගැනීමට රුපියල් පන්දහසක් අය කළා. මගෙ ගෝලයෙක් එහි පිටත් කළා. ටික දවසකට පසුව ඔහු මගෙන් රුපියල් හත්දහසක් ඉල්ලුවා නියත විවරණ ගැනීමට අවශ්‍ය බව කියා. මෙවැනි පිරිස් බෞද්ධාගම තුළද සිටිනවා.මහාචාර්ය නලින්ද සිල්වා මහතා - විශ්වවිද්‍යාල ආචාර්ය වරයෙක් කවදාවත් මහලු වන්නෙ නැහැ. මෙයින් අදහස් කරන්නෙ මතකය රැළි වැටෙන්නෙ නැහැ කියන එකයි. බුදුන් වහන්සේ අනෙක් ආගම් වලට, මතවාදයන්ට ගරු කරන්න කීවා. අපේ රටේ තිබෙන ලොකුම ගැටලුවක් තමා ඉතිහාසය පිළිබඳ බොරු කීම. මම හාමුදුරුවරු කියන හැම දෙයක්ම අනුමත කරන්නෙ නැහැ.පළාත් සභා මන්ත්‍රී එස්. එම්' මරික්කාර් මහතාද මෙහිදී අදහස් දැක්විය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082524</link>
    <topic>සන්ධාන රජයට ඌව මැතිවරණයේ දී සහාය දක්වන්න දැවැන්ත මැදිහත්වීමක්</topic>
    <author/>
    <content>රාජ්‍ය සේවයට වැඩකරන ජනතාවට අතිවිශාල සේවාවක් සිදුකළ එක්සත් ජනතා නිදහස් සන්ධාන රජයට සහය පළකිරීම වෙනුවෙන් ඌව පළාත් සභා මැතිවරණයේදී දැවැන්ත මැදිහත්වීමක් සිදුකිරීමට වෘත්තීය සමිති සන්ධානය කටයුතු සූදානම් කරමින් සිටියි.එක්සත් ජනතා නිදහස් සන්ධානයේ වෘත්තීය සමිති ගණනාවක් ඒකාබද්ධ වෙමින් සිදුකිරීමට යන මෙම උද්ඝෝෂණය සහ දැනුවත් කිරීමේ වැඩසටහන සඳහා මුළු මහත් රටේම රාජ්‍ය සේවකයන් නියෝජනය කරමින් ශ්‍රී ලංකා කෘෂිකර්ම පර්යේෂණ හා නිෂ්පාදන සහකාර සංගමය, සමෘද්ධි නියාමකයන්ගේ සංවිධානය, සමස්ත ලංකා ගොවිජන කේන්ද්‍ර ලිපිකරු සංගමය හා ශ්‍රී ලංකා නිදහස් උපාධිධාරි සංගමය මූලිකත්වය ගෙන තිබේ.සන්ධාන රජය යටතේ රාජ්‍ය සේවකයන් සඳහා ලබාදුන් වරප්‍රසාද හා සහන අතර හත්ලක්ෂ පනස්දහසක් පමණ වූ රාජ්‍ය සේවය ලක්ෂ 14ක් දක්වා වර්ධනය කිරීම, රාජ්‍ය සේවකයින් සඳහා රුපියල් 7900ක් පමණ වූ අවම වැටුප රුපියල් 21,171 දක්වා වැඩි කිරීම, රාජ්‍ය සේවකයින්ගේ සෞඛ්‍ය පහසුකම් සඳහා අග්‍රහාර රක්ෂණය යටතේ සිය පවුලම ආවරණය වන පරිදි වූ රක්ෂණ රැකවරණය ලබාදීම සහ දින 84ක් ව තිබූ ප්‍රසූත දින 365 දක්වා දීර්ඝ කිරීම වැනි දෑ ප්‍රධාන වේ.එමෙන්ම දිවි නැඟුම සංවර්ධන දෙපාර්තමේන්තුව ගොඩනඟමින් සමෘද්ධි හා අනුබද්ධ ග්‍රාමීය ක්ෂේත්‍රයේ සංවර්ධන වැඩසටහන් වඩාත් ශක්තිමත් කිරීම, කෘෂිකර්ම පර්යේෂණ හා නිෂ්පාදන සහකාර නිලධාරීන් වෙනුවෙන් විශේෂ සහණ සැලසීම මගින් රටේ කෘෂි ආර්ථිකය ශක්තිමත් කිරීම සහ ග්‍රාමීය ක්ෂේත්‍රයේ රාජ්‍ය කළමනාකරණය පුළුල්ව හා කාර්යක්ෂමව ගොඩනැඟීම සඳහා ග්‍රාමීය ලේකම් කාර්යාල හරහා උපාධිධාරී නිලධාරීන් පත්කිරීම වැනි ක්‍රියාමාර්ග හරහා රාජ්‍ය සේවය හා ජනතාවට එමඟින් ඇතිවන ධනාත්මක බලපෑම තීව්‍ර කිරීම වෙනුවෙන් එක්සත් ජනතා නිදහස් සන්ධානය තවදුරටත් ශක්තිමත් කිරීම හා රැකගැනීම මෙම දැනුවත් කිරීමේ වැඩසටහනේ ප්‍රධාන පරමාර්ථය වී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082525</link>
    <topic>බීමතින් රාජකාරි කළ පොලිස් 3ක් අත්අඩංගුවට</topic>
    <author>මහින්ද අලුත්ගෙදර</author>
    <content>බීමතින් රාජකාරියේ නිරතව සිටි පොලිස් සාමාජිකයන් තිදෙනෙකු පොලීසිය විසින් අත්අඩංගුවට ගෙන තිබේ.දඹුල්ල මූලස්ථාන පොලිසියට අනුයුක්තව සිටි මේ සාමාජිකයන් අතර පොලිස් සැරයන්වරයෙකු හා කොස්තාපල්වරුන් දෙදෙනෙකු වන බවද මොවුන් සමඟ බීමතින් රාජකාරයේ යෙදී සිටි තවත් කොස්තාපල්වරයෙකු අත්අඩංගුවට ගැනීමට පියවර ගන්නා බවද පොලිස් මාධ්‍ය ප්‍රකාශක කාර්යාලය පවසයි. දඹුල්ල, කණ්ඩලම හන්දිය මුස්ලිම් පල්ලිය ආසන්නයේ ආරක්ෂාවට යොදවා සිටි මෙම නිලධාරීන් සිව්දෙනා බීමත්ව සිටින බවට ලද තොරතුරක් අනුව දඹුල්ල මූලස්ථාන පොලිස් පරීක්ෂකවරයා විසින් ඊයේ (24) පස්වරුවේ එම ස්ථානය වටලා මොවුන්ව අත්අඩංගුවට ගෙන තිබේ.මොවුන් සම්බන්ධයෙන් විනය ක්‍රියාමාර්ග සහ අධිකරණ ක්‍රියාමාර්ග ගැනීමට නියමිත බවද පොලිස් මාධ්‍ය ප්‍රකාශක කාර්යාලය කියයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=n14082526</link>
    <topic>පළාත් ඇමැති ගම්මන්පිලගේ මැතිවරණ අය-වැය අද</topic>
    <author>උපාලි කරුණාරත්න</author>
    <content>බස්නාහිර පළාත් ඇමැති නීතිඥ උදය ගම්මන්පිල මහතාගේ පසුගිය පළාත් සභා මැතිවරණයේ අය-වැය අද ( 25 ) ප්‍රකාශයට පත් කෙරේ. තමාට මුදල් ලැබුණේ , වියදම් කළේ කෙසේද යන්න පිළිබඳ සහ අදාළ බිල් පත් ආදිය මාධ්‍ය වෙත ඉදිරිපත් කරන බව ඒ මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408251</link>
    <topic>කොස්ගම-මිරිස්වත්තේ මාරක රිය අනතුරින් එකම පවුලේ අයියා-මලෝ එතැනම මරුට</topic>
    <author>අවිස්සාවේල්ල විශේෂ - එස්. පද්මපෙරුම</author>
    <content>කොස්ගම මිරිස්වත්ත ප්‍රදේශයේදී ඉකුත් 23 දින අලුයම 3.30ට පමණ සිදුවූ රිය ගැටුමකින් එකම පවුලේ සහෝදරයන් දෙදෙනකු එම ස්ථානයේදී ම මියගොස් ඇත.මෙසේ අවාසනාවන්ත ලෙස මියගොස් ඇත්තේ අංක 17/1 ලොරිස් පාර කොළඹ 4 ලිපිනයේ පදිංචිව සිටි අවින්ද වරින්ද ධර්මදාස එල්ලාවල (අවු.23) සහ අවින්ද උදිත අර්ජුන එල්ලාවල (අවුරුදු 26) නැමැති සහෝදරයන් දෙදෙනෙකි.එදින මෙම පිරිස රැගත් මෝටර් රථය අවිස්සාවේල්ල සිට කොළඹ බලා ධාවනය වෙමින් තිබී ඇති අතර කොළඹ සිට වැලිමඩ බලා ගමන් ගත් පුද්ගලික බස් රථයක මිරිස්වත්ත ප්‍රදේශයේ දී මුහුණට මුහුණලා ගැටීමෙන් මෙම අනතුර සිදුවී තිබේ.දැනට මෘතශරීර පශ්චාත් මරණ පරීක්ෂණ සඳහා අවිස්සාවේල්ල මූලික රෝහලේ තැන්පත් කර ඇති අතර බස් රථයේ රියැදුරා කොස්ගම පොලිසිය විසින් අත්අඩංගුවට ගෙන ඇත. වැඩිදුර පරීක්ෂණ පැවැත්වෙමින් තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408252</link>
    <topic>තලවිලට අතුරු පාරක්</topic>
    <author/>
    <content>නාත්තන්ඩිය ආසනයේ “එක ගමකට එක වැඩක්” සංවර්ධන වැඩසටහන යටතේ සංවර්ධනය කෙරෙන මාර්ග සංඛ්‍යාව 98කි. මේ සඳහා ආර්ථික සංවර්ධන අමාත්‍යාංශය මඟින් වැය කෙරෙන මුදල රුපියල් නව කෝටි අසු ලක්ෂයකි.මේ යටතේ මාරවිල තල්විල දමිත් නිවන්ත මාවතේ සංවර්ධන කටයුතු රාජ්‍ය සම්පත් හා ව්‍යවසාය සංවර්ධන අමාත්‍ය දයාශ්‍රීත තිසේරා මහතාගේ ප්‍රධානත්වයෙන් පසුගියදා ආරම්භ කෙරිණි. එම අවස්ථාවට සහභාගි වූ අමාත්‍යවරයා මාර්ගයේ සංවර්ධන කටයුතු ආරම්භ කරන අයුරු. ඡායාරූප - මිහිර විජේසේකර - මාරවිල සමූහ</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408253</link>
    <topic>මහියංගන රජමහා විහාරයට අලි දෙදෙනෙක් ඇවිත්</topic>
    <author>මාපාකඩවැවසමුහ එච් එම් ආර් කරුණාවීර</author>
    <content>මහියංගන රජමහා විහාරය ආසන්නයේ වු මහවැලි ගග අසලට 24 දින(ඊයේ) උදැසන වන අලි දෙන්නෙක් පැමිණ සිටි අතර ගම්වාසින් විසින් ඒ බව මාපාකඩවැව අලි පාලන ඒකකයේ වනජිවි නිළධාරින් දැනුවත් කිරිම සිදු කලහ.වනජිවි නිළධාරින් එම ස්ථානයට පැමිණ ගම්වාසින්ට වන අලින්ගෙන් සිදුවිය හැකි අනතුරු අවම වන පරිදි ආරක්ෂාව සලසා දුන් අතර සවස් කාලයේදි වන අලි දෙදෙනා රක්ෂිතයක් වෙත පන්නා දැමිමට කටයුතු කරන බව පැවසිය. වසර කිහිපයකට ඉහතදිද මේ ආකාරයෙන් පැමිණි වන අලියෙකු මහියංගන රජමහා විහාරයේ ගැට ගසා සිටි රජමහා විහාරයේ අලියාට පහර දුන් අතර වනජිවි නිළධාරින් ගෙන්වා පැමිණ සිටි වන අලියා පන්නා දැමිමට මහා සංඝරත්නට කටයුතු කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408254</link>
    <topic>සාක්ෂි නොදෙන්නැයි තර්ජනය කළ පුද්ගලයෙක් CID අත්අඩංගුවට</topic>
    <author>දිලීප් නිශ්ශංක - බළපිටිය සමූහ</author>
    <content>අම්බලන්ගොඩ මහජන බැංකුවේ ඒ.ටී.එම් යන්ත්‍රය බිඳ මුදල් සොරකම් කළ සිද්ධියේ සාක්ෂිකරුවන්ට සාක්ෂි නොදෙන ලෙස තර්ජනය කළ පුද්ගලයෙකු අපරාධ පරික්ෂණ දෙපාර්තමේන්තුව මඟින් අත්අඩංගුවට ගත් පුද්ගලයෙකු බළපිටිය මහේස්ත්‍රාත් අසංග බෝදරගම මහතා වෙත ඉදිරිපත් කිරීමෙන් පසුව රුපියල් පන්දහසක මුදල් සහ ලක්ෂ පහක ශරීර ඇප මත මුදා හැරීමට (23) නියෝග කළේය.මෙසේ අත්අඩංගුවට ගෙන අධිකරණයට ඉදිරිපත් කර ඇත්තේ ඇත්කඳුර දැඩිවිල පදිංචි කාලිංග සඳුන් චාමර නැමැති අයෙකි.සැකකරු අම්බලන්ගොඩ මහජන බැංකුවේ ඒ.ටී.එම් යන්ත්‍රය කඩා මුදල් ගත් පුද්ගලයන්ට විරුද්ධව සාක්ෂි ලබා නොදෙන ලෙස සාක්ෂිකරුවන් තර්ජනය කිරීමේ චෝදනාව සම්බන්ධයෙන් අත්අඩංගුවට ගත් බව අපරාධ පරික්ෂණ දෙපාර්තමේන්තුවේ නිලධාරියෙකු පැමිණිල්ල අධිකරණයට ඉදිරිපත් කරමින් කරුණු කියා සිටියේය.අපරාධ පරික්ෂණ දෙපාර්තමේන්තුව පැමිණිල්ල මෙහෙයවීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408255</link>
    <topic>වෙරුප්පන්කුලම විහාරයේ හිමිනමකගෙන් දිනමිණ වාර්තාකාරිනියකට තර්ජනයක්</topic>
    <author>අනුරාධපුර මධ්‍යම විශේෂ</author>
    <content>රජරට මාධ්‍යවේදියෝ සංවිධානයේ සාමාජිකාවක් හා දිනමිණ පුවත්පතේ වාර්තාකාරිනියට වෙරුප්පන්කුලම විහාරස්ථානයේ හිමිනමක් විසින් නිවසට පැමිණි අවස්ථා කිහිපයකදී තර්ජනය කළ බවට මිහින්තලය පොලිසියට 22 වනදා පැමිණිල්ලක් ඉදිරිපත් කර තිබේ.රජරට මාධ්‍යවේදියෝ සංවිධානයේ හා දිනමිණ පුවත්පතේ මිහින්තලයේ සමූහ වාර්තාකාරිනිය වන ප්‍රියදර්ශනී කරුණාරත්න මහත්මිය විසින් පැමිණිල්ල ඉදිරිපත් කර තිබේ. ඇය විසින් ඉකුත් 19 වනදා දිනමිණ පුවත්පතේ පළ කළ ප්‍රවෘත්තියක් සම්බන්ධයෙන් කෝපාවිෂ්ඨ වී මෙම තර්ජනය සිදුකර ඇති බව ඇය පොලිසියට පැමිණිලි කර තිබේ.වෙරුප්පන්කුලම රජමහා විහාරයේ වැඩ වාසය කර දැනට උපවැදිවී සිටින අයෙකු ගංජා සන්තකයේ තබා ගෙන සිටිය දී අත්අඩංගුවට පත්වීමක් සම්බන්ධයෙන් ප්‍රවෘත්තිය පළ කර තිබූ අතර අදාළ විහාරස්ථානයේ හිමිනම ඇගේ නිවසට පැමිණ එක්වරක් දරුවන්ටත් පසුව ඇයටත් තර්ජනය කරමින් කියා ඇත්තේ පුවත නිවැරැදි කරන ලෙසත් එසේ නිවැරැදි නොකළහොත් ගත හැකි ඕනෑම ක්‍රියාමාර්ගයක් තමන් වහන්සේ ගන්නා බවයි.පෙරේදා (23) රාත්‍රිය මුළුල්ලේත් ඇයගේ නිවසට විවිධ පුද්ගලයන් විදුලි පන්දම් එළි එල්ල කරමින් තාඩන පීඩන සිදුකර ඇති බව ද වාර්තා විය. මේ සම්බන්ධයෙන් ද ඇය විසින් මිහින්තලය පොලිසියට නැවත වරක් දුරකථනය මගින් දන්වා තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408256</link>
    <topic>ගම්පහ අඩු ආදායම්ලාභීන්ගේ ආර්ථිකය නංවන්න කෝටි 141ක්</topic>
    <author>ගම්පහ මධ්‍යම සමූහ පී.ඒ‍.ඔලිවර් පෙරේරා</author>
    <content>ගම්පහ දිසාවේ දිවි නැගුම දෙපාර්තමේන්තුව යටතේ ඇති (සමෘද්ධි) බැංකු සංගම් 86ක අඩු ආදායම් ලබන්නන්ගේ ආර්ථිකය සවිබල ගැන්වීම සඳහා මේ වසරේ මුල් හය මාසය තුළ රුපියල් එකසිය හතළිස් එක් කෝටි පනස් ලක්ෂයක මුදලක් ණය වශයෙන් ලබා දී ඇත.පිළිවෙළින් 2007 වසරේදී 13519 දෙනකුට රුපියල් තිස් අට කෝටියක්ද 2008 වසරේදී 66688 දෙනකුට රුපියල් එකසිය හැත්තෑ නව කෝටි තිස් ලක්ෂයක්ද 2009 වසරේදී 33052 දෙනකුට රුපියල් හැත්තෑතුන් කෝටියක්ද 2010 වසරේදී 96494 දෙනකුට රුපියල් එකසිය පහළොස් කෝටි පනස් ලක්ෂයක්ද 2011 වසරේදී 20792 දෙනකුට රුපියල් පනස් එක්කෝටි හතළිස් ලක්ෂයක්ද, 2012 වසරේදී 45384 දෙනෙකුට රුපියල් එකසිය තිස්හත් කෝටි හැත්තෑලක්ෂයක්ද 2013 වසරේදී 58353 දෙනකුට රුපියල් දෙසිය හතළිස් කෝටි විසි ලක්ෂයක්ද 2014. 06.30 දින වන විට 33817 දෙනකුට රුපියල් එකසිය හතළිස් එක් කෝටි පනස් ලක්ෂයක්ද ණය වශයෙන් ලබා දී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408257</link>
    <topic>සියදිවි නසාගත් තරුණියගේ මරණය සැක සහිතයි</topic>
    <author>කොච්චික‍ෙඩ් විශේෂ ඩී. මිහිඳුකුල</author>
    <content>පිහියකින් ඇනගෙන සියදිවි නසාගත්තේ යැයි කියන තැනැත්තියකගේ මූලික මරණ පරීක්ෂණ කටයුතු මීගමුව වැඩබලන මහේස්ත්‍රාත් නෙල්සන් පී. කුමාරනායක මහතා මීගමුව දිසා මහ රෝහලේදී පැවැත්වීය.මෙසේ මියගොස් ඇත්තේ රස්නායකපුර වන්නිරස්නායකපුර ලිපිනයේ පදිංචි රස්නායක මුදියන්සේලාගේ නිලානි සුමුදු රත්නායක (21) නැමැති තරුණියකි.අමන්දොළුව, ජයවර්ධනපුර පිහිටි තාවකාලික නවාතැන්පොළක කාමරයක මේ පිහි ඇනුම සිදුව ඇතැයි සීදූව පොලිසිය කියයි.මෙය සියදිවි නසාගැනීමක්ද? පිහියකින් ඇනීමක්ද? යන්න සීදූව පොලිසිය වැඩිදුර පරීක්ෂණ මෙහෙයවන අතර මීගමුව රෝහලේ අධිකරණ වෛද්‍ය නිලධාරි මඟින් පශ්චාත් මරණ පරීක්ෂණය පැවැත්වීමට සීදූව පොලිසියට වැඩබලන මහේස්ත්‍රාත් නෙල්සන් පී. කුමාරනායක මහතා නියෝග කරමින් මෘත ශරීරය ඥාතීන්ට භාර දෙන ලෙස ද නියම කරන ලදී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408258</link>
    <topic>දේශීය ‍පලතුරු ප්‍රභේදවලින් අවාරයේඵලදාව ගතහැකි ව්‍යාපෘතියකට සැරසේ</topic>
    <author>හොරණ විශේෂ</author>
    <content>දේශිය පලතුරු ප්‍රභේදවලින් අවාරයේ ගෙඩිගැනීමේ ව්‍යාපෘතියක් ආරම්භ කිරීමට හොරණ කනන්විල පලතුරු පර්යේෂණ හා සංවර්ධන ආයතනය කටයුතු කරමින් සිටින බව එහි අධ්‍යක්ෂ ආචාර්ය එච්. එම්. එස්. හීන්කෙන්ද මහතා පැවැසීය.මේ යටතේ මෙරට මාස පහක්ව ඇති පලතුරු වාරය මාස නවය දක්වා දිගුකිරීම තම ආයතනයේ අරමුණ බවද හීන්කෙන්ද මහතා වැඩිදුරටත් කීය. මෙරට ජනතාවට නිරන්තරයෙන් දිනකට පලතුරු ග්‍රෑම් 200ක් වත් පරිභෝජනය කිරීමට අවස්ථාව සලසාදීම මෙහි ප්‍රධාන අරමුණයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r1408259</link>
    <topic>දෙල්දූව කනිටු විදුහලේ 10 -11 සිසුනට නිවාඩු කාලයේ අමතර පන්ති</topic>
    <author>කළුතර මධ්‍යම විශේෂඑච්.එල්. සුනිල් ශාන්ත</author>
    <content>කළුතර අධ්‍යාපන කලාපයට අයත් දෙල්දූව කනිෂ්ඨ විද්‍යාලයේ විදුහල්පති සිරිවර්ධන මහතාගේ උපදෙස් හා අධීක්ෂණය යටතේ පාසල් නිවාඩු කාලය ඇතුළත සිසු දරු දැරියන්ගේ අධ්‍යාපනයේ ප්‍රගතිය ඉහළ නැංවීමේ අරමුණෙන් සියලුම විෂයයන් සඳහා දිනපතා පෙ.ව. 8‍.00 සිට ප.ව. 12‍.15 දක්වා බාහිර /අමතර පන්ති පැවැත්වීම පිළිබඳව ප්‍රදේශවාසීන්ගේ සහ මවුපියන්ගේ ප්‍රසාදය පළවී ඇත.සිංහල භාෂාව හා සාහිත්‍යය, බුද්ධාගම ,සෞන්දර්ය විෂයන් (චිත්‍ර ,සංගීත හා නැටුම්) භූගෝල විද්‍යාව, තාක්ෂණික විෂයයන් ඉංග්‍රීසි භාෂාව, ඉතිහාසය, පරිගණක විද්‍යාව, හා විද්‍යාව යන විෂයයන් යටතේ එම පාසලේ 10 හා 11 ශ්‍රේණිවල සිසු දරු දැරියන් සඳහා පැවැත්වෙන මේ පන්තිවලට විද්‍යාලයේ ඒ ඒ විෂයයන් භාරව ඉගැන්වීම්වල යෙදෙන ගුරු භවතුන් ස්වේච්ඡාවෙන් හා දැඩි කැපවීමෙන් සහභාගි වෙති.අඩු ආදායම්ලාභී හා දිලිඳු පවුල්වල දු දරුවන් රැසක් ඉගෙනුම ලබන මේ පාසලෙහි වර්තමාන පරිපාලනය යටතේ අධ්‍යාපනික හා විෂය සමගාමී ක්‍රියාකාරකම් හා තරඟ ආදියෙන් දස්කම් දැක්වූ සිසු සිසුවියෝ රැසක් වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=r14082510</link>
    <topic>වත්තල සාහිත්‍ය උත්සවය 28 වැනිදා කෙරවලපිටියේදී</topic>
    <author>හැඳල විශේෂ - ජූලියන් කෝරාළ</author>
    <content>වත්තල ප්‍රාදේශීය සාහිත්‍ය උත්සවය ලබන 28 වැනිදා උදේ 9.00ට කෙරවලපිටිය විද්‍යාලෝක විද්‍යාලීය ශ්‍රවණාගාරයේදී පැවැත්වීමට නියමිතය. වත්තල ප්‍රාදේශීය ලේකම් ඩබ්ලිව්. ජී. ප්‍රේමලාල් මහතාගේ මඟ පෙන්වීම මත වත්තල ප්‍රාදේශීය ලේකම් කාර්යාලයේ සංස්කෘතික හා කලාකටයුතු පිළිබඳ නිලධාරි විසින් මේ කටයුතු සංවිධාන කර තිබේ.දිස්ත්‍රික් ලේකම් හා ප්‍රවීණ කලා කරුවන්ගේ ප්‍රධානත්වයෙන් මේ උත්සව පැවැත්වේ. වත්තල ප්‍රදේශය මෙතෙක් සම්මානයෙන් පිදුම් නොලැබූ කලාකරුවන් කීප දෙනෙකුගේ සේවය අගයා සම්මානයෙන් පුදුනු ලැබීම මෙහිදී සිදුවේ.සිංහල හා ද්‍රවිඩ සංස්කෘතිය ඔපනංවන නර්තන හා සංගීතාංගවලින් මේ සාහිත්‍ය උත්සවය අලංකාර කර ඇති අතර කලායතනවල ශිෂ්‍ය ශිෂ්‍යාවන් සිය කුසලතා එළි දැක්වීමට අවස්ථා සලසා තිබීම විශේෂිත සිද්ධියකි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s140825_1</link>
    <topic>ද﻿ඟ පන්දුවට තවත් චෝදනා</topic>
    <author>විජිත ජයසිංහ</author>
    <content>බංගලාදේශ ක්‍රිකට් පිලේ පිට දඟපන්දු යවන ක්‍රීඩක සොහාග් ගාසි ගේ පන්දු යැවීමේ ඉරියව් පිළිබඳ සැක පහල වී තිබේ.බටහිර ඉන්දීය කොදෙව් පිල සමඟ පැවැති දෙවැනි එන්දින ක්‍රිකට් තරඟයේ තරඟ විනිසුරුවන් විසින් මේ පිළිබඳව ජාත්‍යන්තර ක්‍රීඩක කවුන්සිලයට දන්වා ඇත.ඒ අනුව දින 21ක් ඇතුළත මෙම ක්‍රීඩකයා පන්දු යැවීම පිළිබඳ පරික්ෂණයකට ඉදිරිපත්විය යුතුය.මේ වසරේදී සැකසහිත පන්දු යැවීමේ ඉරියව් සම්බන්ධයෙන් පස්දෙනෙකු චෝදනා ලැබීය. ඒ පස්දෙනාම පිට දඟ පන්දු යවන්නන් වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408251</link>
    <topic>හොංකොං සෙවන්ස් රගර්: ශ්‍රී ලංකාවට සිවුවැනි තැන</topic>
    <author>ෆවුස් මොහොමඩ් හොංකොං සිට...</author>
    <content>ආසියානු සත් සාමාජික රගර් තරගමාලාවේ පළමු අදියර වන හොංකොං සෙවන්ස් තරගාවලියේ තුන්වැනි ස්ථානය සඳහා ජපානය සමග ඊයේ තරග වැදුණු ශ්‍රී ලංකාව ලකුණු 42-12කින් පරාජයට පත්විය. ඒ අනුව මෙවර තරගාවලියේ ශ්‍රී ලංකාවට හිමිවූයේ සිවුවැනි ස්ථානයයි. දෙපිල අතර එම තරගය පැවැත්වූයේ තරගාවලියේ තුන්වැනි ස්ථානය තෝරාගැනීම සඳහාය. ආසියානු සත් සාමාජික රගර් ශ්‍රේණිගත කිරීම්වල පෙරමුණේ පසුවන ජපානයට මෙවර තරගාවලියේ දී තුන්වැනි ස්ථානයට තරග කිරීමට සිදුවූයේ කුසලාන වටයේ අවසන් පූර්ව තරගයෙන් දකුණු කොරියාව වෙතින් ලකුණු 28-21ක අනපේක්ෂිත පරාජයක් හිමිවීම හේතුවෙනි.ජපානය සමග පැවැති තරගයේ ආරම්භයේ සිටම ශ්‍රී ලංකාවට එල්ලවූයේ ප්‍රබල තර්ජනයකි. පිට පිටම උත්සාහක දිනුම් රැස් කළ ජපානය පළමු භාගය නිමාකළේ ලකුණු 28-0කින් පෙරමුණ ගනිමින්ය. ශ්‍රී ලංකාවේ උත්සාහක දිනුම් 2ම වාර්තා වූයේ දෙවැනි භාගයේදීය. එම උත්සාහක දිනුම් දෙකම වාර්තා කළේ දිනූෂ චතුරංගය.හොංකොං හී ජාතික පාපන්දු ක්‍රීඩාංගණයේ ඊයේ නිමාවට පත්වූ මේ තරගාවලියේ කුසලාන වටයේ අවසන් පූර්ව තරගයේ දී ආසියානු සත් සාමාජික රගර් පිටියේ දෙවැනි තැන පසුවන ප්‍රබල හොංකොං පිල හමුවේ ශ්‍රී ලංකාව පරාජයට පත්වූයේ ලකුණු 21-0කිනි. ඒ තරගයේ පළමු භාගයේ හොංකොං පිලට දැඩි පීඩනයක් එල්ල කිරීමට ශ්‍රී ලංකාව සමත්වූව ද අනර්ඝ උත්සාහක දිනුම් දෙකක්ම වාර්තා කිරීමට තිබූ අවස්ථා ඔවුන් අතින් ගිලිහී යාම අවාසනාවන්ත සිදුවීමකි. අනිත් අතට එම තරගයේ දී තරග තීරකවරයා ලබාදුන් වැරැදි තීරණ කීපයක්ම ශ්‍රී ලංකාවට අවාසියට හේතුවක් විය. කෙසේවෙතත් ප්‍රබල හොංකොං ක්‍රීඩකයන්ගේ දැඩි ආක්‍රමණශීලි ක්‍රීඩා විලාශය හමුවේ සටනක් දීමට ශ්‍රී ලංකා ක්‍රීඩකයන්ට හැකිවූයේ නැත.ඊයේ පෙරවරුවේ මැලේසියාව සමග පැවැති කුසලාන වටයේ අර්ධ අවසන් පූර්ව තරගයෙන් ලකුණු 31-19ක විශිෂ්ට ජයක් අත්කර ගැනීමට ශ්‍රී ලංකාව සමත්විය. ෆිජී ජාතික ක්‍රීඩකයන් 3දෙනකු නියෝජනය කළ ප්‍රබල මැලේසියාවට එරෙහිව ශ්‍රී ලංකා ක්‍රීඩකයන්ගේ දස්කම් ඉතා ඉහළ මට්ටමක තිබිණි. තරගයේ පළමු භාගය නිමාවනවිට ලකුණු 14-12කින් පෙරමුණ ගත් ශ්‍රී ලංකාව තරගය නිමා කළේ ගෝල් 3ක් හා උත්සාහක දිනුම් 2ක් සමගය. තරගාවලිය පුරා කැපී පෙනෙන දස්කම් දැක්වූ අනුරුද්ධ විල්වර මේ තරගයේ උත්සාහක දිනුම් ත්‍රිත්වයක් වාර්තා කිරීමට සමත්විය. නයිජල් රත්වත්ත හා ධනුෂ්ක රංජන් ද උත්සාහක දිනුම බැගින් රැස් කළහ.තරගාවලියේ පළමු දිනය වූ පෙරේදා ‘සී’ කාණ්ඩයෙන් තරග වැදුණු ශ්‍රී ලංකාව අපරාජිතව එම කාණ්ඩයේ පෙරමුණ ගැනීමට සමත්විය. චිනය සමග පැවැති පළමු තරගයෙන් ශ්‍රී ලංකාව ජයගත්තේ ලකුණු 17-5ක් වශයෙනි. එම තරගයේදී අනුරුද්ධ විල්වර, ශෙහාන් පතිරණ හා රිචඩ් ධර්මපාල උත්සාහක දිනුම් රැස් කළහ. චීන තායිපේ සමග පැවැති දෙවැනි තරගයෙන් ශ්‍රී ලංකාවට ලකුණු 40-12ක ජයක් හිමිවිය. එහිදී අනුරුද්ධ විල්වර උත්සාහක දිනුම් ත්‍රිත්වයක් වාර්තා කිරීම විශේෂත්වයකි. ඊට අමතරව රිචඩ් ධර්මපාල, ධනුෂ්ක රංජන් හා සඳුන් හේරත් උත්සාහක දිනුම් වාර්තා කළහ.මෙවර තරගාවලියේ කුසලානය දිනාගනු ලැබුවේ ලකුණු 40-0කින් දකුණු කොරියාව පරාජයට පත්කළ සත්කාරක හොංකොං පිල විසිනි. සිංගප්පූරුවට එරෙහිව ලකුණු 31-0ක ජයක් වාර්තා කළ චීනය පළඟ ශූරතාව දිනාගත් අතර ලකුණු 19-12කින් චීන තායිපේ පරදවා බඳුන ශූරතාව අත්කර ගැනීමට තායිලන්තය සමත්විය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408252</link>
    <topic>‘හොංකොං සෙවන්ස්’ පළඟ ශූරතාව දිනූ ශ්‍රී ලංකා ක්‍රීඩිකාවෝ අභිමානය රැකගනිති</topic>
    <author>ෆවුස් මොහොමඩ් හොංකොං සිට...</author>
    <content>දැඩි කැපවීමකින් හා අධිෂ්ඨානශීලිත්වයකින් තරග වැදුණු පෙරළිකාර ශ්‍රී ලංකා ක්‍රීඩිකාවෝ තායිලන්ත කණ්ඩායමට එරෙහිව ලකුණු19-14ක විශිෂ්ට ජයක් වාර්තා කරමින් හොංකොං සෙවන්ස් කාන්තා රගර් තරගාවලියේ පළඟ ශූරතාව අත්කර ගැනීමට ඊයේ සමත්විය. එය ශ්‍රී ලංකා කාන්තා සත් සාමාජික රගර් කණ්ඩායමක් ආසියානු තරගබිමේ දී පළඟ ශූරතාවක් දිනූ දෙවැනි අවස්ථාව ලෙස ඉතිහාසයට එක්විය.ආසියානු සෙවන්ස් රගර් තරගමාලාවේ පළමු අදියර ලෙස හොංකොං හී ජාතික පාපන්දු ක්‍රීඩාංගණයේ පිරිමි තරග අංශයට සමගාමීව පැවැති මේ තරගාවලියේ පළඟ ශූරතා අවසන් මහා තරගය ආරම්භයේ සිටම දැඩි උණුසුම් මුහුණුවරක් ගත්තේය. පළමු භාගයේ ආරම්භයේදීම සංදිකා හේමකුමාරි රැස් කළ අනගි උත්සාහක දිනුමෙන් ලකුණු 7-0කින් පෙරමුණ ගත් ශ්‍රී ලංකා පිල වෙතින් තායිලන්තයට දැඩි අභියෝගයක් එල්ලවිය.පළමු භාගය නිමාවීමට පෙර හිටපු නායිකා තනූජා වීරක්කොඩි එක් කළ තවත් උත්සාහක දිනුමකින් ලකුණු තත්ත්වය 14-0කින් ඉහළ නංවාගැනීමට ශ්‍රී ලංකාවට හැකිවිය. එහෙත් දෙවැනි භාගයේ දී වඩාත් ආක්‍රමණශීලි ක්‍රීඩා රටාවක නිරතවූ තායිලන්ත ක්‍රීඩිකාවෝ උත්සාහක දිනුම් දෙකක් රැස් කරමින් ලකුණු සංඛ්‍යාව 14-14ක් ලෙස සමකර ගත් අතර ලකුණු සමවීම මත ලැබූ අතිරේක මිනිත්තු 5දී අනූෂා අත්තනායක ප්‍රතිවාදී ක්‍රීඩිකාවන් අභිබවා මීටර් 60ක් පමණ දිවයමින් තැබූ තීරණාත්මක උත්සාහක දිනුමෙන් ලකුණු 19-14කින් තරගය ජයගත් ශ්‍රී ලංකා පිල දේශීය කාන්තා රගර් ඉතිහාසයට තවත් පිටුවක් එකතු කළේය.යුද හමුදාවේ ප්‍රවීණ ක්‍රීඩිකා අයේෂා පෙරේරාගේ නව නායකත්වය යටතේ තරග වැදුණු ශ්‍රී ලංකා කාන්තා රගර් පිල හොංකොං තරගාවලියට එක්වූයේ ආසියානු කාන්තා සත් සාමාජික රගර් පිටියේ ශ්‍රේණිගත කිරිම්වල පස්වැනි ස්ථානයේ පසුවෙමිනි.ඔවුන් එම ස්ථානයට පත්වූයේ පසුගිය වසරේ පැවැති ආසියානු තරගමාලාවේ දෙවැනි අදියර වූ තායිලන්ත සෙවන්ස් හී සිංගප්පූරුව පරදවමින් ශ්‍රී ලංකා කාන්තා රගර් ඉතිහාසයේ මුල්වරට පළඟ ශූරතාව දිනා ගැනීම හේතුවෙනි. මෙවර නැවත පළඟ ශූරතාව දිනාගැනීමත් සමග ආසියානු සත් සාමාජික රගර් පිටියේ සිය ස්ථානය රැක ගැනීමට ශ්‍රී ලංකා පිල සමත්වී සිටී.පෙරේදා මූලික වටයේ දී කිසිදු ලකුණකින් තොරව තරග සියල්ලම පරාජයට පත්වූ ශ්‍රී ලංකා ක්‍රීඩිකාවන් ඊයේ උදෑසන සිංගප්පූරුව සමග පැවැති පළඟ ශූරතා අවසන් පූර්ව තරගයේදි විශිෂ්ට දස්කම් දක්වමින් නැවත තරගාවලියට අවතීරණ වීම කැපී පෙනුණි. පෙරේදා මූලික වටයේ දී හොංකොං පිලට ලකුණු 22-0කින් ද, චීනය හමුවේ ලකුණු 38-0කින්ද, තායිලන්තය හමුවේ ලකුණු 24-0කින් ද පරාජයට පත්වූවත් ඊයේ දිනයේ ඔවූහූ ඉදිරියෙන් පසුවූහ. ශ්‍රී ලංකාව පළඟ ශූරතා අවසන් මහා තරගයට සුදුසුකම් ලැබුවේ ලකුණු 26-10කින් සිංගප්පූරුව පරාජය කරමිනි. එහිදී නායිකා අයේෂා පෙරේරා උත්සාහක දිනුම් 2ක් වාර්තා කළ අතර සංදිකා හේමකුමාරි හා නදීකා මුණසිංහ උත්සාහක දිනුම බැගින් වාර්තා කළහ.පළමු වටයේ දී සියලු තරග පරාජයට පත්වූවත් කණ්ඩායම් හැඟීමෙන් යුතුව ක්‍රීඩා කරමින් ආසියානු කාන්තා රගර් පිටියේ ශ්‍රී ලංකාවට තවත් පළඟ ශූරතාවක් අත්කර දීමට ලැබීම ගැන සතුටට පත්වන බව ජයග්‍රහණයෙන් අනතුරුව නායිකා අයේෂා පෙරේරා ‘දිනමිණ’ට පැවැසීය.‘කොහොම වුණත් ඊයේ අපි නැවත තරගාවලියට එක්වුණේ ජයග්‍රාහී මානසිකත්වය හදාගෙනයි. සිංගප්පූරුව සමග තිබුණු පළඟ ශූරතා අවසන් පූර්ව තරගය විශාල අභියෝගයක් නොවන බව අපි දැන සිටියා. දැඩි කැපවීමෙන් වගේම උනන්දුවෙන් ක්‍රීඩා කිරීමෙන් අපිට ඒ තරගය ජයගෙන අවසන් මහා තරගයට සුදුසුකම් ලබන්න පුළුවන් වුණා.පෙරේදා දවසේ තරගවලින් ලැබූ පරාජය අමතක කරලා ආපහු අලුතින් තරගාවලියට එක්වෙන්න කියලා අපේ පුහුණුකරු චන්ද්‍රෂාන් පෙරේරා මහතා නිතරම කිව්වා. අපිටත් ඕන කළේ කොහොමහරි තරගය ජයගෙන ශ්‍රී ලංකාවට කීර්තියක් අත්කරදීමටයි.අවසන් තරගයට එක්වූ තායිලන්තයට අපි මූලික වටයේ දී පරාජය වුණා. ඔවුන් අපිට වඩා ශක්තිමත් ජවසම්පන්න ක්‍රීඩිකාවන් පිරිසක්. නමුත් අපේ සැලසුම වුණේ ඔවුන්ගේ ආරක්ෂක වළල්ල අතරින් රිංගා යමින් ලකුණු රැස් කිරීමයි. ඔවුන්ට වඩා අපේ ක්‍රීඩිකාවන් හුඟාක් වේගවත්. අපි එය වාසියට හරවාගෙන තරගය ජයගත්තා’ අයේෂා පෙරේරා කීවාය.මේ තරගාවලියේ කුසලානය හිමිවූයේ ලකුණු 38-7කින් හොංකොං පිල පරාජය කළ චීනයටය. තුන්වැනි තැන ජපානයටත්, සිවුවැනි තැන කසකස්තානයටත් හිමිවිය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408253</link>
    <topic>ශ්‍රී ලංකා පාපන්දු පිල සී ෂෙල්ස් යයි</topic>
    <author>ප්‍රින්ස් ගුණසේකර</author>
    <content>ශ්‍රී ලංකා ජාතික පාපන්දු පිල නව පුහුණුකරු සර්බියානු ජාතික නිකොලා කවසොවික් මහතා යටතේ පළමු විදෙස් තරග සංචාරයට පිටත් වෙයි.'සී ෂෙල්ස්' රාජ්‍යයේ ජාතික පාපන්දු පිල සමග තරග දෙකකින් සමන්විත මේ තරගාවලිය හෙට ආරම්භ වේ. දෙවැනි තරගය 28වැනිදා සී ෂෙල්ස් ක්‍රීඩා පිටියේදී පැවැත්වීමට නියමිතය.පාපන්දු මූලික සංචිතයේ සිටි ක්‍රීඩකයින් 117ක් අතුරින් ශ්‍රී ලංකා පාපන්දු සංචිතයට ක්‍රීඩකයන් 23ක් එක්කර ඇති අතර නායකත්වය නාවික හමුදාවේ චතුරංග සංජීවට පවරා ඇත.යොවුන් දක්ෂ ක්‍රීඩකයින් රැසකගෙන් සමන්විත ශ්‍රී ලංකා පාපන්දු පිල කෙටි පුහුණුවකින් අනතුරුව සංචාරයට එක්වූ අතර සම්පත් පෙරේරා මහතා පුහුණුකරු ලෙස එක්කොට තිබේ.ප්‍රධාන පුහුණුකරු සර්බියානු ජාතික නිකොලා කවසොවික් මහතා ටජිකිස්තානයට ආසියානු පාපන්දු සම්මේලන අභියෝගතා කුසලානය දිනාදීමට මුල්වු පාපන්දු පුහුණුකරු බැවින් ශ්‍රී ලංකා පිලේ නව වෙනසක් අපේක්ෂා කෙරේ.ශ්‍රී ලංකා පාපන්දු පිල අවසන්වරට සහභාගිවූයේ නේපාලයේ පැවැති දකුණු ආසියානු පාපන්දු තරගාවලියට වන අතර එහිදී දරුණු පරාජයකට ලක්විය. එම පරාජයත් සමග ජාතික පාපන්දු පුහුණුකරු බ්‍රසීල ජාතික ක්ලෝඩියෝ රොබර්ටෝගේ තනතුරද අහිමිවිය. රොබර්ටෝගේ පුරප්පාඩුව පිරවීමට සර්බියානු පුහුණුකරු ශ්‍රී ලංකා පිලට එක්වූයේ මෙයට මාස කිහිපයකට පෙරය.'සී ෂෙල්ස්' පාපන්දු තරගාවලියෙන් අනතුරුව ශ්‍රී ලංකා පිල මේ මස 30වැනිදා නැවත පැමිණීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408254</link>
    <topic>පළමු තරගයේ ජය පාකිස්තානයට</topic>
    <author/>
    <content>පරාජය පෙනි පෙනී තිබියදී සොහයිබ් මක්සූඩ් හා ෆවාඩ් අලාම් ගොඩනැගූ ලකුණු 147ක සබඳතාව ආධාරයෙන් පාකිස්තානය පෙරේදා හම්බන්තොට සූරියවැව මහින්ද රාජපක්ෂ ජාත්‍යන්තර ක්‍රිකට් ක්‍රීඩාංණයේදී ශ්‍රී ලංකාවට එරෙහිව පැවැති පළමු එක්දින තරගයෙන් කඩුලු හතරක ජයක් ලැබීය. මේ සමග තරග 3කින් සමන්විත තරගාවලිය 1-0ක් ලෙස පෙරමුණ ගැනීමට පාකිස්තානයට හැකිවිය.ඕවර 45ක් ඇතුළත ලකුණු 275ක ඩක්වර්ත්/ලුවිස් ඉලක්කයක් හඹා ගිය සංචාරක පාකිස්තාන කණ්ඩායම ලකුණු 106කට කඩුලු 5ක අසරණ තත්ත්වයේ සිට සටන් කරමින් තරගයේ අවසාන පන්දුවට පෙර පන්දුවේදී ජයග්‍රහණය අත්කර ගත්තේය.මක්සූඩ් පන්දු 73කින් ලකුණු 89ක් (හතරේ පහර 9) රැස්කර ගෙන නොදැවී සිටියදී ෂහිඩ් අෆ්රිඩි, නුවන් කුලසේකරගේ පන්දුවට ජයග්‍රාහී හතරේ පහර එල්ල කළේය.ජයග්‍රහණය සඳහා අවසන් ඕවර තුනේදී තවත් ලකුණු 22ක් අවශ්‍යව තිබියදී ලසිත් මාලිංග විසින් ලකුණු 62කට අලාම් දවාලනු ලැබූවද මක්සූඩ් හා අෆ්රිඩි දිගටම පිතිහරඹයේ යෙදෙමින් පාකිස්තානය ජයග්‍රහණය කරා ගෙන ගියහ.අහස වළාකුල්වලින් වැසී තිබු තත්ත්වයක් යටතේ පළමුව පන්දුවට පහර දීම සඳහා කැඳවනු ලැබූ ශ්‍රී ලංකාව කඩුලු 7කට ලකුණු 275ක් රැස් කළද ඔවුන්ගේ ඉනිමේ ඕවර හයක් අවසානයේ වැසි පතිත වීම හේතුවෙන් තරගය පිලකට ඕවර 45 දක්වා අඩු කෙරිණි.ශ්‍රී ලංකාව මෙවැනි මුළු ලකුණු සංඛ්‍යාවක් කරා ගෙන ගියේ නායක ඇන්ජලෝ මැතිව්ස් හා මහේල ජයවර්ධන ය. මැතිව්ස් පන්දු 85කින් හතරේ පහර 9ක් හා හයේ පහර 2ක් සමගින් ලකුණු 89ක් ලබා ගත් අතර ජයවර්ධන ලකුණු 63ක් රැස් කළේය. පන්දු 66කට මුහුණදුන් ජයවර්ධන හතරේ පහර 8ක් එල්ල කර තිබිණි. ඔහු ලකුණු 12ක් ලබාගනිමින් ජාත්‍යන්තර ක්‍රිකට් තරග බිමේ (ටෙස්ට්, එක්දින හා විස්සයි20) ලකුණු 25000 පසුකිරීමට සමත්වූ අතර ලකුණු 56ක් ලබාසිටියදී වහබ් රියාස්ගේ 38වැනි ඕවරයේ පළමු පන්දුවට හතරේ පහරක් එල්ල කරමින් ඉන්සමාම් උල් හක් (11739) අභිබවා ජාත්‍යන්තර එක්දින ක්‍රිකට් තරගවල වැඩිම ලකුණුලාභීන් අතර පස්වැනි ස්ථානයට පත්විය. මේ වනවිට මහේල ලකුණු 11744ක් රැස්කරගෙන සිටින අතර සචින් තෙන්ඩුල්කාර් (18426), රිකී පොන්ටින් (13704), සනත් ජයසූරිය (13470) හා කුමාර් සංගක්කාර (12831) ඉදිරියෙන් පසුවෙති.සිය 73 වැනි ජාත්‍යන්තර එක්දින ක්‍රිකට් ශතකය වාර්තා කළ ජයවර්ධන හතරේ පහර 8ක් එල්ල කළේය. ජයවර්ධන හා මැතිව්ස් පස්වැනි කඩුල්ල වෙනුවෙන් ලකුණු 116ක් එක් කිරීමට පෙර 18 වැනි ඕවරය වන විට ශ්‍රී ලංකාවේ කඩුලු 4ක් ලකුණු 75කට බිඳ වැටී තිබිණි. තිලකරත්න ඩිල්ෂාන් (6), උපුල් තරංග (18), කුමාර් සංගක්කාර (25) හා දිනේෂ් චන්දිමාල් (6) දැවී ගොස් තිබිණි.මැතිව්ස් පෙරේදා ඔහුගේ හොඳම ජාත්‍යන්තර එක්දින ක්‍රිකට් ඉනිමේදී හතරේ පහර 9ක් එල්ල කළද ශ්‍රී ලංකා ඉනිම තවත් ශක්තිමත් වූයේ අවසානයේ ප්‍රදර්ශනය වූ අශාන් ප්‍රියංජනගේ පන්දු 15කින් හතරේ 8ක් සමගින් ලකුණු 39ක නොදැවුනු ඉනිමෙනි.ශ්‍රී ලංකාව-275/7යි. (ඕවර 45) ඇන්ජලෝ මැතිව්ස් 89, මහේල ජයවර්ධන 63, අශාන් ප්‍රියංජන නොදැවී 39 (වහබ් රියාස් 50/3, මොහොමඩ් ඉර්ෆාන් 48/2)පාකිස්තානය-277/6යි. (ඕවර 44.5) සොහයිබ් මක්සූඩ් නොදැවී 89, ෆවාඩ් අලාම් 62, අහමඩ් ෂෙසාඩ් 49 (තිසර පෙරේරා 43/2, ඇන්ජලෝ මැතිව්ස් 48/2)</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408255</link>
    <topic>ජාතික ස්නූකර් ශූරතාව 17වැනි වරටත් සුසන්ත බොතේජුට</topic>
    <author>නිරෝෂාන් ප්‍රියංකර</author>
    <content>ශ්‍රී ලංකා බිලියඩ් හා ස්නූකර් සංගමය සංවිධාන කළ යූ.ඩබ්.සුමතිපාල අනුස්මරණ කුසලාන 62වැනි ජාතික ස්නූකර් තරගාවලියේ ශූරතාව හිමිකර ගැනීමට තරුණ ක්‍රිස්තියානි සංගමය නියෝජනය කළ ප්‍රවීණ ක්‍රීඩක සුසන්ත බොතේජු සමත්විය.ඔහු හමුවේ පරාජයට පත්වූ යුද හමුදාවේ එම්.එම්.මුබීන් ජාතික ශූරතාවලියේ අවසන් තරගයට පැමිණි පළමු අවස්ථාව මෙයවිය.ජාතික ස්නූකර් මේසයේ ආධිපත්‍ය පැතිරවූ සුසන්ත බොතේජු සිය අපරාජිතභාවය තවදුරටත් රැකගනිමින් අවසන් තරගයට පිවිසි අතර මේ ශූරතාව දිනාගත් 17වැනි අවස්ථාව මෙයවිය. ‍‍බොතේජු මුල් වරට ජාතික ශූරතාවලිය ජයගත්තේ 1996 වසරේදීය. සුගතදාස ක්‍රීඩා හෝටලයේ පිහිටි ශ්‍රී ලංකා බිලියඩ් හා ස්නුකර් සංගම් මූලස්ථායේ දී පැවැති අවසන් මහ තරගයේදී සුසන්ත බොතේජු හමුවේ යුද හමුදා ක්‍රීඩා සමාජයේ එම්.එම්.මුබීන් වට 7-2කින් පරාජයට පත්විය. තරග‍යේ පළමු අර්ධය නිමාවන විට බොතේජු වට 5-1ක් ලෙසි ඉදිරියෙන් පසුවිය. තරගයේ ලකුණු තත්ත්වය වූයේ 69/01, 89/43, 88/01, 63/24, 108/35, 36/57, 48/75, 79/67, 73/20 ලෙසිනි.තරගාවලියේ අවසන් පූර්ව වටයේදී තිෂාන් සමරසිංහ (ඔටර්ස්) පරාජය කරමින් සුසන්ත බොතේජුද (තරුණ ක්‍රිස්තියානි සංගමය), එස්.එම්.එස්.රෂීඩ් (මුවර්ස්) පරාජය කරමින් එම්.එම්.මුබීන්ද (යුද හමුදාව) අවසන් තරගයට සුදුසුකම් ලබාගත්හ. කාණ්ඩ 8ක් යටතේ තරගකරුවන් 31ක් මෙවර ජාතික ශූරතාවලියට එක්වී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408256</link>
    <topic>ශ්‍රී ලංකා–පාකිස්තාන දෙවැනි එක්දින ගැටුමේ වෙනසක්</topic>
    <author/>
    <content>ශ්‍රී ලංකාව හා සංචාරක පාකිස්තානය අතර තරග තුනකින් සමන්විත ජාත්‍යන්තර එක්දින ක්‍රිකට් තරගමාලාවේ දෙවැනි තරගය පළමු තරගය පැවැති හම්බන්තොට සූරියවැව මහින්ද රාජපක්ෂ ජාත්‍යන්තර ක්‍රිකට් ක්‍රීඩාංගණයේදීම හෙට (26) දිවා රාත්‍රියේ පැවැත්වීමට තීරණය කර තිබේ.දෙවැනි තරගය කොළඹ ආර්.ප්‍රේමදාස ජාත්‍යන්තර ක්‍රිකට් ක්‍රීඩාංගණයේදී අනිද්දා (27) පැවැත්වීමට කළින් නියමිතව තිබුනද මේ දිනවල කොළඹට බලපා ඇති අයහපත් කාළගුණය හේතුවෙන් තරගය දිනයකින් ඉදිරියට ගෙන තිබේ. මේ අනුව 27 දිනය තරගයට වර්ෂාවෙන් බාධා පැමිණියහොත් වෙන්කෙරෙන අතිරේක දිනය වනු ඇත.කොළඹ තරගය සඳහා නිකුත් කෙරුණු ප්‍රවේශ පත් හම්බන්තොට තරගය සඳහාද වලංගු වන බවත් ප්‍රයෝජනයට නොගත් ප්‍රවේශ පත්වල මුදල් සැප්තැම්බර් 2 සිට 10 දක්වා පෙරවරු 9.00 සිට පස්වරු 4.00 අතර කාලය තුළ ශ්‍රී ලංකා ක්‍රිකට් ආයතනයෙන් ආපසු ලබා ගත හැකි බවත් නිවේදනය කෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408257</link>
    <topic>එස්.එස්.සි යට සිංගප්පූරු ක්‍රිකට් අනුශූරතාව</topic>
    <author/>
    <content>සිංගප්පූරු ක්‍රිකට් සමාජය සංවිධාන කළ විස්සයි20 තරගාවලියේ ඊයේ පැවැති අවසන් තරගයෙන් මදුරාසි ක්‍රිකට් සමාජය හමුවේ එස්.එස්.සි පිල ලකුණු 23කින් පරාජයට පත්විය.සිංගප්පූරුවේ පැවැති තරගාවලියේ අවසන් තරගයේදී මදුරාසි පිල ලබාදුන් ලකුණු 148ක ජයග්‍රාහී ඉලක්කය හඹාගිය එස්.එස්.සි පිලට සියල්ලන් දැවී ලබාගත හැකිවූයේ ලකුණු 124ක් පමණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408258</link>
    <topic>ජන සෙවණ ක්‍රිකට් 25 සිට</topic>
    <author/>
    <content>නාගරික ජනාවාස සංවර්ධන අධිකාරිය සංවිධාන කරන ජන සෙවණ ස්වශක්ති කුසලාන නාගරික ජනාවාස සය සාමාජික සැහැල්ලු පන්දු ක්‍රිකට් තරගාවලිය මේ මස 25වැනිදා ආරම්භ වේ.කොළඹ නාගරික බල ප්‍රදේශයේ තරුණ තරුණියන්ගේ ක්‍රීඩා කුසලතා වැඩි දියුණු කිරීමේ අරමුණින් ඉදිකිරීම්, ඉංජිනේරු සේවා නිවාස හා පොදු පහසුකම් ඇමැති විමල් වීරවංශ මතාගේ උපදෙස් පරිදි සංවිධාන වන තරගාවලියේ මූලික වටයේ මැද කොළඹ හා නැ/බටහිර කොළඹ කලාප තරග ‍25-26 දෙදින නාරාහේන්පිට ශාලිකා පිටියේදී පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=s1408259</link>
    <topic>17වැනි යුද හමුදා පැරා සමස්ත ශූරතාව ගජබා රෙජිමේන්තුවට</topic>
    <author>ඡායාරූපය-ගයාන් පුෂ්පික</author>
    <content>සුගතදාස ක්‍රීඩාංගණයේදී නිමාවු 17වැනි යුද හමුදා පැරා ක්‍රීඩා උළෙලේ සමස්ත ශූරතාව දිනාගැනීමට ගජබා රෙජිමේන්තුව සමත්වූ අතර අනුශූරතාව පාබල හමුදාවට හිමිවිය.තරගාවලියේ ප්‍රධාන ආරාධියා වූ ලුතිනන් ජෙනරාල් දයා රත්නායක මහතා අතින් ගජබා රෙජිමේන්තුවට සමසත් ශූරතා කුසලානය පිරිනැමූ අයුරු. යුද හමුදා පැරා ක්‍රීඩා කමිටුවේ සභාපති මේජර් ජෙනරාල් ජගත් ඩයස් මහතාද මෙහි සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=f1408251</link>
    <topic>විධායක ජනපති වි‍රෝධය මිදි ඇඹුල් කතාව වගේ</topic>
    <author/>
    <content>රටක දියුණුව තක්සේරු කරනු ලබන එක් මිණුම් දණ්ඩක්වන්නේ එරටෙහි මාර්ග පද්ධතිය ලබා ඇති දියුණුවයි. මේ වනවිට ශ්‍රී ලංකාවේ මහා මාර්ග පද්ධති‍ය ශීඝ්‍ර ලෙස සංවර්ධනය වී තිබේ. එපමණක් ද නොව එදි‍නෙදා අපගේ වාග් මාලාවට “අධිවේගී” නමින් අලුතින් වචනයක් ද එක්වී තිබේ. මේ සංවර්ධනයත් රටේ වර්තමාන දේශපාලන තත්ත්වයත් සම්බන්ධයෙන් මේ කෙටි කතාබහ මහා මාර්ග වරාය හා නාවික කටයුතු පිළිබඳ අමාත්‍ය නිර්මල කොතලාවල මහතා සමඟිනි.අපේ රටේ හැම රජයකටම තිබුණු පොදු චෝදනාවක් තමයි රටේ මාර්ග පද්ධතිය දියුණු නැහැ කියන එක. පෙර රජයන් විසින් සිදුකළේ විවිධ වැඩපිළිවෙළ සකස් කරලා විවිධ ආයතනවලට ඒවායේ වගකීම පවරලා නිකං බලාගෙන හිඳීමයි. උදාහරණයක් විදියට ප්‍රාදේශීය සහා ,නගර සභා හඳුන්වා දෙන්න පුළුවන්. මේ පාර අයිති ප්‍රාදේශීය සභාවට, මේ පාර අයිති නරග සභාවට කියලා එකල පාලකයන් ඇග බේරාගෙන සිටියා. නමුත් මිනිසුන්ගෙ බලාපොරොත්තුව වුණේ රටේ මහාආණ්ඩුවෙන් පාරවල් සංවර්ධනය කළ යුතුයි කියන කාරණය. 2005 අවුරුද්දෙන් පස්සෙ ජනතාවගෙ ඒ බලාපොරොත්තු ඉටුවුණා. ඒ විතරක් නොවෙයි රටට අලුත් වචනයක් එකතු වුණා “අධිවේගී” කියලා.සියලු දෙනාම පිළිගන්නවා රටේ මාර්ග පද්ධතිය දැවැන්ත ලෙස සංවර්ධනය වෙලා තිබෙන බව, මහනුවර යාපනය A-9 මාර්ගයේ ගල්කුලම සිට රඹෑව, මැදවච්චිය, වව්නියාව, කිළිනොච්චිය යාපනය දක්වා වූ කිලෝමීටර 320ක් වූ කොටසට රුපියල් මිලියන 19, 125 යොදවා තිබෙනවා. ඒ වගේම හැටන් නුවරඑළිය මාර්ගය ‍රදැල්ල කෙටි මාර්ගය දිග කිලෝමීටර 35ක්. පළල අඩි 35යි. මංතීරු දෙකකින් සමන්විතයි. එම ව්‍යාපෘතිය සඳහා රුපියල් මිලියන 4000ක මුදලක් යොදවා තිබෙනවා. පොළොන්නරුව සෝමාවති මාර්ගය කිලෝමීටර 40ක් සංවර්ධනයට රුපියල් බිලියන 2.7ක මුදලක් යොදවා තිබෙනවා. මීට අමතරව සමස්ත රටම ආවරණය වන පරිදි දැවැන්ත මාර්ග ජාලයක් ඉදිකිරීම මේ වන විටත් සිදුවෙනවා.මේ කාරණය අදාළ වන්නේ මාර්ග ක්ෂේත්‍රයට පමණක් නොවෙයි. අනෙක් කාරණය මේ චෝදනා එල්ලවන්නේ මේ කාලවකවානුවේදි පමණකුත් නොවෙයි. නමුත් තත්ත්වය එහෙමයි කියලා ඇඟ බේරගන්න අපට බැහැ. අපි එයට පිළිතුරක් ලබා දිය යුතුයි.මාර්ග සකස් කිරීමේදී රටේ පිළිගත් නීති රීති තිබෙනවා එයට සැලැස්මක් තිබිය යුතුයි. ඒ සැලැස්මට අනුව ඇස්තමේන්තුවක් තිබිය යුතුයි. එය සිදු කරන්නේ රජය විසින් වගකීම පවරා තිබෙන ආයතන මඟින්. ඒ තීන්දු තීරණ මත තමයි අවසාන නිගමනය ඇති වන්නේ. එසේ තීරණය කරනු ලබන ව්‍යාපෘතිවලට මහා පරිමාණයේ පාලම්, බෝක්කු, ආරක්ෂිත වැටවල් කියන සියල්ල අන්තර්ගතයි. ඊට අමතරව අවශ්‍ය ස්ථානයන්හිදී මාර්ග උස්ව ඉදිකිරීම ආදී කටයුතු සිදුකළ යුතුයි.ඊට අමතරව මාර්ග දෙපස විදුලි සහ වෙනත් රැහැන් සඳහා කණු යොදාගෙන තිබෙනවා. එම කණු සිටුවීමේදි මහාමාර්ග අමාත්‍යාංශයට අදාළ ආයතන මගින් මුදල් ගෙවන්නේ නැහැ. නමුත් අලුතින් මාර්ග ඉදිකිරීමේදී සහ මාර්ග පළල් කිරීමේදී එම කණු ඉවත් කරන්නට සිදුවුවහොත් අපි එම ආයතන සඳහා මුදලක් ගෙවිය යුතුයි.නමුත් මේ කරුණු පිළිබඳ කවුරුත් කතා කරන්නෙ නැහැ. මාර්ගය ඉදිකිරීම සඳහා වැය වූ මුදල අදාළ මාර්ගයේ දිග සමඟ සන්සන්ධනය කරලා කිලෝමීටරයක් ඉදිකරන්න මෙපමණ මුදලක් වැය වී තිබෙන බව පිළිගත නොහැකියි කියා චෝදනා කරනවා. ගණිතයට අනුව එම චෝදනාව නිවැරදියි. නමුත්, කම්කරුවන්ට පඩිනඩි ගෙවීම සහ ඉහත සඳහන් කළ කරුණු පිළිබඳ කිසිවෙක් කතා කරන්නෙ නැහැ.ඒ සත්‍ය සිදුවීම ඒක වුණත් මෙහිදී යම් වංචාවක් සිදුවනවානම් ඔවුන්ට විරුද්ධව කටයුතු කරන්නත් අපි පැකිලෙන්නේ නැහැ.ඒ කියමන තර්කයක් විදියට නිවැරදියි. කෙනකුට එහෙම කියන්න පුළුවන්. සාමාන්‍ය පාරක වුණත් පොදු ප්‍රවාහන සේවයක හැමෝටම යන්න බැහැ. හැම කෙනාටම කාර් එකක යන්නත් බැහැ. තමන්ට ආවේණික මට්ටම තෝරාගෙන තමයි යන්නේ.ජනතාවගෙන් නැගෙන චෝදනාවක් තමයි කාර්යාලයේ වැඩ කරන වේලාව මහ පාරට වැය වෙනවා කියන එක. එයට ලබා දුන් පිළිතුර තමයි අධිවේගී මාර්ගය. ඒ නිසා මිනිසුන් තෝරා බේරාගෙන වැඩ කරනවා.ඕනෑම පළාතක මැතිවරණයට ඉදිරිපත් වන අපේක්ෂකයකු ස්වභාවය, කීර්තිය, පෞරුෂය යම් බලපෑමක් අති කරනවා. එය සත්‍ය කරුණක්. නමුත් අපේක්ෂකයා ඉදිරිපත්වන දේශපාලන පක්ෂයේ මතවාදය ඊටත් වඩා බලපෑමක් කරනවා.2005 ජනාධිපතිවරණයේදී එය හොඳින්ම පෙනුණු කාරණයක්. ජනාධිපති මහින්ද රාජපක්ෂ මහතා සමඟ තරඟ කරන්නට පැමිණි අපේක්ෂකයා ඒ කාලෙ බොලිවුඩ් නළුවෙක් වුණා. නමුත් මිනිසුන් පිළිගත්තෙ දේශපාලන මතවාදය. එදා එක්සත් ජාතික පක්ෂයේ පරාජයට මුල් වුණ දේශපාලන මතවාදය ඔවුන් අදටත් වෙනස් කොට නැහැ. වත්මන් රජයේ දේශපාලන මතවාදය ආරක්ෂා කරමින් මහින්ද චින්තනය ඔස්සේ රට දිනෙන් දින දියුණු කරනවා.මිනිසුන්ට අවශ්‍ය වන්නෙ නිවැරදි දේශපාලන මතවාදයක්. ජනතාව ජයග්‍රහණය කරවන්නේ පුද්ගලයෙකු නොවේ. ඒ නිවැරදි දේශපාලන මතවාදයයි ජනතාව ජයග්‍රහණය කරවන්නේ. මේ මැතිවරණයේදීත් කිසිම ගැටලුවක් නැහැ. නිවැරදි දේශපාලන මතවාදය ජනතාව විසින් ජයග්‍රහණය කරවනවා.විවිධ නායකයන්ට ඉදිරියට එන්න බැරි නිසා තමන්ගෙ ඇඟ බේරා ගන්න නිර්මාණය කරගත් වචනයක් තමයි පොදු අපේක්ෂකයා කියන්නේ . ඒ සඳහා විවිධ දේවල් කියනවා. පැරණි කියමනකුත් තිබෙනවා හරියට මිදි පොකුර කඩාගන්න බැරිවුණාම මිදි තිත්තයි කියලා කියපු. මේකත් ඒ ව‍ගේ තමයි. මේ හේතුව නිසා පුද්ගල නාමයක් හදා ගන්නවා. වැඩ පිළිවෙළක් හදා ගන්නවා. ඒ කටයුත්තෙදි තමයි පොදු අපේක්ෂකයා එන්නෙ.මේ කියන කාරණය ඔස්සේ කවුරු මොනවා කිව්වත් මොන නෝනා මහත්තයා පොදු අපේක්ෂකයා වශයෙන් ඉදිරිපත් වුණත් මේ රටේ නැවතත් ජනාධිපතිවරයා වන්නේ මහින්ද රාජපක්ෂ මහතාම තමයි. ඒක ගැන කිසිදු තර්කයක් නැහැ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=f1408252</link>
    <topic>ස්වාමි හා ගේට්ස් ජනාධිපතිතුමාට ලබා දුන් සහතිකය</topic>
    <author>ජනතා මිත්‍ර</author>
    <content>“ශ්‍රී ලංකාවට සිදු කරන්නේ සිරියාවට කළ දේ මයි” යනුවෙන් පසුගියදා ප්‍රකාශ කළේ එක්සත් ජාතීන්ගේ මානව හිමිකම් පිළිබඳ මහ කොමසාරිස් නවනීදන් පිල්ලේ නෝනාය. පිල්ලේ නෝනාගේ කොටි පුල්ලි හා පිල්ලි ගැන “කතිරය” මඟින් පෙන්වා දුන්නේ මීට වසර ගණනාවකට පෙරදීය. ඒ අවස්ථාවේදී ඇතැම් සාමවාදීන්, වාම සාමවාදීන්, ඇතැම් රාජ්‍ය නොවන සංවිධාන, කොටි ත්‍රස්තවාදීන්ට කඩේ යන පිරිස පෙනී සිටියේ පිල්ලේ නෝනා වෙනුවෙනි. නමුත් එදා පිල්ලේ නෝනා සාධාරණීකරණය කළ ඔවුන් කවදාවත් පිල්ලේ නෝනාගේ කොටි පුල්ලි හා පිල්ලි ගැන වචනයකුදු කතා නොකිරීමට කටයුතු කෙරිණ. නමුත් එදා අප ප්‍රකාශ කළ ආකාරයෙන් කොටි පුල්ලි පිල්ලේ නෝනාගෙන් මතුවීමට පටන් ගත්තේ බොහෝ කාලයක සිටය.ශ්‍රී ලංකාවේ ඊළමක් කඩිනමින් ස්ථාපිත වන බව දැකීමට පෙරුම්පුරන පිරිස් අතර ඇතැම් දෙස් විදෙස් මාධ්‍යවේදීහු පිරිසක් සිටිති. ඔවුන් එදා සිටම කටයුතු කළේ කොටි ත්‍රස්තවාදීන්ට හිතකර ආකාරයෙනි. අදත් ඔවුන් එසේ කටයුතු කරනු ලබන්නේ ශ්‍රී ලංකාවට එරෙහිව බෙදුම්වාදී බලවේග වෙනුවෙනි.“යුද අපරාධ හා මානව හිමිකම් කඩවීම් ගැන සොයා බැලීම සඳහා සිය නිලධාරීන්ට ශ්‍රී ලංකාවට ඇතුළු වීමට වීසා නිකුත් නොකරන්නේ නම් පරීක්ෂණ සඳහා එය ගැටලුවක් නොවන බවත්, නවීන තාක්ෂණික සන්නිවේදන ජාල ඔස්සේ එම පරීක්ෂණ කටයුතු සිදුකරනවා” යනුවෙන් නවනීදන් පිල්ලේ නෝනා ප්‍රකාශ කළාය.නවනීදන් පිල්ලේ නෝනා මාධ්‍ය හමු පවත්වන විට එහි සිටින ඇතැම් මාධ්‍යවේදීන් පිල්ලේ නෝනාගෙන් පුන පුනා අසන්නේ එකම පැනයකි. “ශ්‍රී ලංකාවේ ජනාධිපතිවරයා කියලා තියෙනවා, අන්තර්ජාතික පරීක්ෂණ කමිටුවේ සාමාජිකයින්ට ශ්‍රී ලංකාවට පැමිණීම සඳහා වීසා නිකුත් කරන්නේ නැහැ කියලා. ඒකට කරන්නේ කුමක්ද?” යනුවෙන් මෙම ප්‍රශ්නය නිතරම අසන්නේ කොටි සංවිධානය වෙනුවෙන් පෙනී සිටින මාධ්‍යවේදීන්ය. ජිනීවා, වොෂින්ටන්, නිව්යෝර්ක්, ලන්ඩන්, ඔස්ලෝ යන කොහේ සිටියද එම කොටි හිතවාදී මාධ්‍යවේදීන්ට අවශ්‍ය ශ්‍රී ලංකාව කෙසේ හෝ දෙකඩ කර ඊළාම් රාජ්‍යයක් ස්ථාපනය කිරීමටය.එක්සත් ජාතීන්ගේ මහ ලේකම් බැන් කි මුන් මහතාගේ මාධ්‍ය ප්‍රකාශක දිනපතා ප්‍රවෘත්ති සාකච්ඡා පවත්වන අවස්ථාවේදීත් එම ස්ථානයේ සිටින ඇතැම් මාධ්‍යවේදීන් දිගින් දිගටම විමසා සිටින්නේ ශ්‍රී ලංකාවට එරෙහිව දැඩි පියවරක් ගන්නේ කවදාද? කියාය. බැන් කි මුන්ගේ මාධ්‍ය ප්‍රකාශකවරයාත් එවිට ලබා දෙන්නේ නවනීදන් පිල්ලේ නෝනාට නොදෙවෙනි පිළිතුරුය. එම මාධ්‍ය ප්‍රකාශ දකින විට පෙනී යන්නේ බැන් කි මුන්ගේ මාධ්‍ය ප්‍රකාශකවරයා සහ නවනීදන් පිල්ලේ නෝනා මහත්මිය අතර කිසිදු වෙනසක් නොමැති බවයි.නවනීදන් පිල්ලේ නෝනා තවත් ප්‍රකාශයක් කරමින් කියා සිටින්නේ සිරියාවට කළ දෙයම ශ්‍රී ලංකාවට කරන බවයි. ඇය මෙවැනි ප්‍රකාශ සිදුකරනු ලබන්නේ කුමන හයියකින්ද? එක්සත් ජාතීන්ගේ මානව හිමිකම් පිළිබඳ මහ කොමසාරිස් ධුරය වැනි ලෝකයට ඉතා වැදගත් තනතුරක් දරන කෙනෙකුට මෙවැනි ප්‍රකාශ සිදු කළ හැකිද? එවැනි ප්‍රකාශ නිකුත් කරන විට එම තනතුර දරන කෙනා ගැන සාධාරණ විශ්වාසයක් ඇතිවන්නේ කෙසේද? එම තනතුරට සාධාරණයක් ඉටුකරන බවට දිය හැකි සහතිකය කුමක්ද?පිල්ලේ නෝනාගේ මෙම පක්ෂග්‍රාහී ප්‍රකාශ ගැන මහ ලොකුවට ප්‍රජාතන්ත්‍රවාදය ගැන උදේ සිට රාත්‍රී වනතුරු ‍කතා කරනු ලබන සංවිධාන, ඇතැම් රාජ්‍ය නොවන සංවිධාන, ඇතැම් දේශපාලන විචාරකයින්, ඇතැම් බටහිර රටවල් නිහඬව සිටින්නේ ඇයි? නිහඬව සිටීමට හේතුව දැනගැනීම එතරම් අපහසු නැත. මුළු ලෝකය පුරා සිටින කොටි හිතවාදී ඊළාම් බලවේගවලට අවශ්‍ය වී ඇත්තේ අමෙරිකානු ඩොලර් මිටි ගණන් වියදම් කර කෙසේ හෝ ඊළාම් රාජ්‍ය පිහිටුවීමටය. ඒ වෙන‍ුවෙන් හැකි උපරිම මුදලක් වියදම් කිරීමට ඔවුහු පසුබට නොවෙති.පිල්ලේ නෝනාගේ මෙම ප්‍රකාශ ගැන එක්සත් ජාතික පක්ෂයවත්, ජනතා විමුක්ති පෙරමුණවත් කට අරින්නේ නැත. එසේ වීමට හේතුව කුමක්ද? මීට වසර ගණනාවකට ‍ඉහත දී රටට එරෙහිව රට ඉහළින් කාක්කෙකුටවත් පියාඹන්නට ඉඩ දෙන්නේ නැත. රතු සහෝදරවරුන් ඉතා ඉක්මනින් ලිප්ටන් වටරවුමට හෝ කොටුව දුම්රිය ස්ථානයට ගොස් තම විරෝධතාව හඬ නඟා ප්‍රකාශ කරන්නේය. නමුත් පිල්ලේ නෝනලාගේ රටට එරෙහි ක්‍රියාමාර්ගවලට එරෙහිව රතු සහෝදරවරුන් හෝ කොළ සහෝදරවරුන් වචනයකුදු කතා නොකරන්නේ එසේ කතා කළහොත් එය ආණ්ඩුවට ඉතා වාසිදායක වන නිසාය. ආණ්ඩුවට කිසිදු වාසියක් අත්වනවාට එක්සත් ජාතික පක්ෂය හෝ ජනතා විමුක්ති පෙරමුණ අකමැතිය. වත්මන් එක්සත් ජනතා නිදහස් සන්ධාන ආණ්ඩුව කෙසේ හෝ පරාජය කිරීම එක්සත් ජාතික පක්ෂයේත්, ජනතා විමුක්ති පෙරමුණේත් ප්‍රධාන අරමුණ වී තිබේ. ඒ සඳහා මෙරට අති බහුතරයක් පොදු මහජනතාව අකමැති නිසා ජාත්‍යන්තරයේ බලපෑම්වලින්වත් දේශපාලන වාසි ලබාගෙන ආණ්ඩුව පෙරළීම එක්සත් ජාතික පක්ෂයේත්, ජනතා විමුක්ති පෙරම‍ුණේත් ප්‍රධාන අරමුණ වී තිබේ. එමනිසා කොටි සංවිධානය වෙනුවෙන් කඩේ යන දෙමළ ජාතික සන්ධානයේ අරමුණු හා එක්සත් ජාතික පක්ෂයේත්, ජනතා විමුක්ති පෙරමුණේත් අරමුණු සමාන වී තිබේ.කොටි සංවිධානයේ සහාය වෙනුවෙන් ජාත්‍යන්තරය මේ ආකාරයෙන් සන්නද්ධ වන විට අසල්වැසි ඉන්දියාව දැඩිව ප්‍රකාශ කරනු ලබන්නේ කොටි සංවිධානයට එරෙහිව ක්‍රියා කළ යුතු බවයි. ශ්‍රී ලංකාවට එරෙහි ජාත්‍යන්තර පරීක්ෂණයක් සඳහා කිසිදු රටකට, කමිටුවකට සහාය ලබා නොදෙන බව ඉන්දීය රජය නිවේදනය කළේය. ශ්‍රී ලංකා ආණ්ඩුව වීසා ලබා නොදෙනවා නම් ඉන්දියාවේ සිට පරීක්ෂණ සිදු කරන බවට පිල්ලේ නෝනා සිදුකරන ලද ප්‍රකාශයට එරෙහි වූ ඉන්දීය ආණ්ඩුව දැඩිව කියා සිටියේ ඉන්දියාවේ සිට ශ්‍රී ලංකාවට එරෙහිව සිදුකරනු ලබන කිසිදු පරීක්ෂණයකට තම රටේ සහාය නොලැබෙන බවයි. ඒ සඳහා තමිල්නාඩුවට ද කිසිදු ආකාරයකින් සහාය ‍ලබා නොදෙන බව ද ඉන්දීය මධ්‍යම ආණ්ඩුව තමිල්නාඩු මහ ඇමැතිනි ජයලලිතා මහත්මියට දැනුම් දුන් අතර ජයලලිතා මහත්මිය ද හිස නමා එය පිළිගත්තාය.ඉන්දියාවේ එම ප්‍රතිචාර සමඟ කොටි හිතවාදීන් රත් වූ අතර ඔවුන් සිතා සිටියේ මෙය ඉන්දියාවේ රඟපෑමක් බවයි. ජයලලිතා ජයරාම් ජනප්‍රිය දෙමළ නිළියක් නිසාත්, ඇයට රිදී තිරයේ රඟපෑම්වලට වඩා දේශපාලන වේදිකාවේ රඟපෑම් ඉතා හොඳින් කළ හැකි නිසාත් බොහෝ දෙනෙකු සිතුවේ ජයලලිතා ද මෙහි රංගනයක නිරත වන බවයි. නමුත් සත්‍යය එය නොවීය. ඉන්දියාව ප්‍රකාශ කර ඇත්තේ තම නිවැරදි ප්‍රතිචාරයයි. ඉන්දීය නව අග්‍රාමාත්‍ය නරේන්ද්‍ර මෝදි මහතා ද එය තහවුරු කළේය. ශ්‍රී ලංකාවට එරෙහිව සිදුකරන කිසිදු පරීක්ෂණයකට සහාය ලබා නොදෙන බවත් ශ්‍රී ලංකාවට ඇඟිලි ගැසීමට වෙනත් රටවලට ඉඩ ලබා නොදෙන බවත්, ඉන්දීය ආණ්ඩුව දැඩිව අවධාරණය කළේ මේ නිසාය.මහින්ද රාජපක්ෂ ජනාධිපතිතුමා ශ්‍රී ලංකාවේ කොටි ත්‍රස්තවාදය මුළුමනින්ම පරාජය නොකළා නම් එය ඉන්දියාවටත් තර්ජනයක් බව පසුගියදා ප්‍රකාශ කළේ ඉන්දීය ජනතා පක්ෂයේ නායක ආචාර්ය සුබ්‍රමනියම් ස්වාමි මහතාය. සුබ්‍රමනියම් ස්වාමි මහතා මේ බව ප්‍රකාශ කළේ පසුගියදා කොළඹ දී පැවති ශ්‍රී ලංකා යුද හමුදා ආරක්ෂක සමුළුව අමතමින්ය. රාජ්‍ය ආරක්ෂක අමාත්‍යාංශයේ ලේකම් ගෝඨාභය රාජපක්ෂ මහතා ප්‍රමුඛ දෙස් විදෙස් රටවල් ගණනාවක නියෝජිතයින්ගේ සහභාගිත්ව‍ෙයන් මෙම ආරක්ෂක සමුළුව දින කිහිපයක් තිස්සේ කොළඹ දී පැවැත්වුණි.මෙහිදී ඉන්දීය ජනතා පක්ෂයේ නායක ආචාර්ය සුබ්‍රමනියම් ස්වාමි මහතා තවත් වැදගත් කරුණු රැසක් ගෙනහැර දැක්වීය.“මහින්ද රාජපක්ෂ ජනාධිපතිවරයා ශ්‍රී ලංකාවේ කොටි ත්‍රස්තවාදය අවසන් නොකළා නම් එය අනිවාර්යයෙන්ම ඉන්දියාවටත් බරපතළ තර්ජනයක් වෙන එක කිසි ලෙසකින්වත් වළක්වන්න බැහැ. නව ඉන්දීය අග්‍රාමාත්‍ය නරේන්ද්‍ර මෝදි මහතා දිවුරුම් දීමේ උත්සවයට සහභාගි වීමට ඉන්දියාවට යන විට එම අවස්ථාවට තමා සමඟ සහභාගි වන ලෙස මහින්ද රාජපක්ෂ ජනාධිපතිතුමා උතුරු පළාත් සභාවේ අමාත්‍ය සී. වී. විග්නේෂ්වරන් මහතාට ආරාධනා කළත් එම ආරාධනය එතුමා පිළිගත්තේ නැහැ. ඇතැම් දේශපාලනඥයින් පොදු මහජනතාවගේ මනසට ජාතිවාදී විෂබීජ ඇතුළු කිරීමට කෙතරම් උත්සාහ ගන්නවාද? කියලා ඉන්දියාව හොඳින් දන්නවා” යනුවෙන් සුබ්‍රමනියම් ස්වාමි මහතා මෙහිදී කියා සිටියේය.ඉන්දීය ජනතා පක්ෂයේ නායක ආචාර්ය සුබ්‍රමනියම් ස්වාමි මහතාගේ මෙම ප්‍රකාශ අනිවාර්යයෙන්ම ඉන්දීය රජයේ ප්‍රකාශ හා සමාන වේ. ඊට හේතු ගණනාවක්ම ඇත. ඉන්දීය නව අග්‍රාමාත්‍ය නරේන්ද්‍ර මෝදි මහතා ස්වාමි මහතා අතර පවතිනුයේ දැඩි මිත්‍රත්වයකි. එමෙන්ම නව ඉන්දීය ආණ්ඩුවේ ප්‍රධාන පාර්ශ්වකරුවෙකු වශයෙන් ද ආචාර්ය සුබ්‍රමනියම් ස්වාමි මහතා කටයුතු කරයි. එදා සිටම කොටි ත්‍රස්තවාදීන්ගේ ම්ලේච්ඡත්වයට එරෙහිව ප්‍රබල හඬක් නැඟූ සුබ්‍රමනියම් ස්වාමි අද ප්‍රකාශකරන කරුණු ගැන මුළු ලෝකයේම අවධානය යොමු වී තිබීම ඉතා වැදගත්ය. සුබ්‍රමනියම් ස්වාමි මහතා එදා කොටි ත්‍රස්තවාදීන් දැඩිව විවේචනය කළේ එක් අතක මරණ වරෙන්තුව ද තියාගෙනය. කෙතරම් මරණ තර්ජන පැමිණියත් කොටි ත්‍රස්තවාදය විවේචනය කිරීම සුබ්‍රමනියම් ස්වාමි ආචාර්යවරයා කිසිම අවස්ථාවකදී අඩපණ නොකළේය.ඉන්දීය ජනතා පක්ෂයේ නායක ආචාර්ය සුබ්‍රමනියම් ස්වාමි ශ්‍රී ලංකාවේ ආරක්ෂක සමුළුව අමතමින් කරන ලද මේ ප්‍රකාශය කොටි හිතවාදීන්ට මෑතකදී එල්ල වූ ප්‍රබලතම විරෝධතාව ලෙස හැඳින්වීමට පුළුවනි. මේ ප්‍රකාශය ගැන ජාත්‍යන්තර සංවිධාන කියන්නේ කුමක්ද? එක්සත් ජාතීන්ගේ සංවිධානය කියන්නේ කුමක්ද? බැන් කි මූන්, නවනීදන් පිල්ලේ නෝනා මහත්වරුන් කියන්නේ කුමක්ද? ඉන්දියාවට මෙහි නියම යථාර්ථය තේරෙන නිසා බෙදුම්වාදී බලවේගවල ඩොලර්වලින් ඇස් වසාගෙන සිටින ඇතැම් රාජ්‍ය නොවන සංවිධාන (NGO) වල කාක්කන්ට මේවා නොතේරීම ඉතා බරපතළය.“ශ්‍රී ලංකාවේ ත්‍රස්තවාදය නිමා කළ ආරක්ෂක හමුදාවලට විරුද්ධව ජාත්‍යන්තරය ඉදිරියේ අපරාධ චෝදනා නැඟීමට මූලික වී කටයුතු කරන ද්‍රවිඩ ජාතික සන්ධානය එවකට යුද හමුදාපතිවරයාව සිටි සරත් ෆොන්සේකා මහතා රටේ ජනාධිපතිවරයා කිරීමට සහයෝගය ලබා දීම කුමන ප්‍රතිපත්තියක්ද?” කියා ආචාර්ය සුබ්‍රමනියම් ස්වාමි මහතා දෙමළ ජාතික සන්ධානයෙන් ප්‍රශ්න කරයි.දෙමළ ජාතික සන්ධානයේ කොටි හඬ තවම නතර වී නැත. කොටි ත්‍රස්තවාදය මුළුමනින්ම පරාජයට පත් වුවද කොටි හඬ තවම යටපත් වී නැත. කොටි හඬ යටපත් නොවන්නේ ඇයි? එසේ යටපත් නොවීම බරපතළ ගැටලුවකි. දෙමළ ජාතික සන්ධානය උතුරු පළාත් සභාව ජයග්‍රහණය කළේ ජනතා ඡන්දයෙනි. ඡන්දය ලබා දුන් ජනතාවට ප්‍රශ්න ගණනාවක් තිබූ අතර ඒවා විසඳන බවට පොරොන්දු වුවත් ඒවා විසඳන බවක් නොපෙනේ. වත්මන් ආණ්ඩුව උතුරු නැ‍ඟෙනහිර සඳහා කරගෙන ගිය සංවර්ධන වැඩසටහන්වලින් පමණක් එම ප්‍රදේශ සංවර්ධනය වූ බව රහසක් නොවේ. උතුරු වසන්තය හා නැ‍‍‍ෙඟනහිර නවෝදය වැඩසටහන්වලින් එම පළාත් ශීඝ්‍ර සංවර්ධනයකට ලක්වූ අතර දෙමළ ජාතික සන්ධානය විසින් උතුරු පළාත් සභාවේ බලය අත්පත් කරගත් පසු කිසිදු ආකාරයක සංවර්ධනයක් උතුරු පළාතේ සිදුකර නොමැත.උතුරේ පොදු මහජනතාවගේ ‍ඡන්දයෙන් තේරී පත්වූ උතුරු පළාත් සභාවේ දෙමළ ජාතික සන්ධානයේ මන්ත්‍රීවරුන් සිදුකරන්නේ කොටි ත්‍රස්තවාදීන් වෙනුවෙන් කඩේ යාම පමණි. දෙමළ ජාතික සන්ධානය නියම ප්‍රජාතන්ත්‍රවාදයට පැමිණ සිටිනවා නම් ඔවුන් කළ යුත්තේ කොටි සංවිධානය වෙනුවෙන් කඩේ යාම නොව උතුරේ අහිංසක පොදු මහජනතාවගේ ‍ගැටලු විසඳීමය. නමුත් දෙමළ ජාතික සන්ධානයේ බොහෝ මන්ත්‍රීවරුන් තවමත් පෙනී සිටින්නේ කොටි ත්‍රස්තවාදීන් වෙනුවෙනි. කොටි සංවිධානයේ අරමුණු වූ ඊළාම් රාජ්‍ය සංකල්පයෙන් දෙමළ ජාතික සන්ධානය තවමත් ඉවත් වී නොමැති නිසා ඇති වී තිබෙන්නේ බරපතළ තත්ත්වයකි. කොටි සාමාජිකයින් රජය විසින් පුනරුත්ථාපනය කොට නිවැරදි ආකාරයෙන් සමාජගත කිරීම සිදු කරන විට දෙමළ ජාතික සන්ධානය සිදුකරමින් සිටින්නේ ඊළාම් සිහිනයේ බීජ යළි යළිත් දෙමළ සමාජය තුළ රෝපණය කිරීමයි. මෙම තත්ත්වය දෙමළ ජාතික සන්ධානය වහාම නතර කළ යුතුයි. එමනිසා දෙමළ ජාතික සන්ධානයේ මන්ත්‍රීවරුන් රටට එරෙහිව සිදුකරන ප්‍රකාශ ගැන ආණ්ඩුව නීතිමය ආකාරයෙන් කටයුතු කළ යුතුයි.පාර්ලිමේන්තුවේ දිවුරුම් දීමේදී ජනතා නියෝජිතයින් ප්‍රකාශ කරනුයේ රට බෙදීමකට කිසිදු ආකාරයකින් ක්‍රියා නොකරන අතර අනුබල නොදෙන අතර රටේ ඒකීයභාවය රැකීමට කටයුතු කරන බවයි. එසේ දිවුරුම් දෙන දෙමළ ජාතික සන්ධානයේ මන්ත්‍රීවරුන්ට රටට එරෙහිව මේ ආකාරයෙන් ක්‍රියා කළ හැකිද? එමනිසා කොටි ත්‍රස්තවාදයේ බීජ කුමන හෝ ආකාරයකින් සමාජගත කිරීමේ උත්සාහයන්වල නිරතව සිටින සියලු බලවේග පරාජය කිරීමට ආණ්ඩුව ක්‍රියා කළ යුතුය. එසේ නොවුණහොත් සිදුවන්නේ කොටි බීජ යළි සමාජගත වී යළි කොටි සංවිධානය බිහිවීමයි. දෙමළ දරුවන්ගේ මනසේ යළිත් ඊළාම් සිහිනයේ බීජ රෝපණය කරවීමයි. එම නිසා කොටි හඬ, කොටි මතවාද නතර කිරීමට වගකිවයුතු ආණ්ඩුවක් ලෙස වත්මන් ආණ්ඩුව ක්‍රියා කළ යුතුය. නැතහොත් සිදුවන්නේ නියපොත්තෙන් කැඩීමට හැකි දෙය පොරවෙන්වත් කැපීමට නොහැකි තත්ත්වයකි.ඉන්දීය නව අග්‍රාමාත්‍ය ‍නරේන්ද්‍ර මෝදි මහතාගේ ක්‍රමෝපායන් පිළිබඳ කමිටුවේ සභාපතිවරයා ලෙස ආචාර්ය සුබ්‍රමනියම් ස්වාමි මහතා ප්‍රකාශ කරන කරුණු දෙස මුළු ලෝකයේම අවධානය යොමු විය යුතුය. ත්‍රස්තවාදය මුළුමනින්ම පරාජය කළ මහින්ද රාජපක්ෂ රට සංවර්ධනය කරන ආකාරය අනෙකුත් රටවලට ආදර්ශයක් බව මයික්‍රොසොෆ්ට් ආයතනයේ හිමිකරු බිල් ගේට්ස් මහතා ද ප්‍රකාශ කර තිබෙන බව මාධ්‍ය වාර්තාවල පළවිය. එමනිසා සියලු අභියෝගවලට නොසැලී නැඟී සිටින ශ්‍රී ලංකාව ලෝකයේ බොහෝ රටවලට මේ වන විටත් ආදර්ශයක් වී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=f1408253</link>
    <topic>නිවන් මඟ වෙත 09 :: පන්සිල්</topic>
    <author>සටහන - උමේෂා සිරිවර්ධන</author>
    <content>බුදුන් වහන්සේ දේශනා කොට වදාළ නිර්මල බුදු දහම මෙලොව හා පරලොව යන දෙලොවම වැඩ පිණිස හේතුවේ. මහරහතුන් වැඩි මඟ ඔස්සේ යමින් උන්වහන්සේ බොහෝ දෙනාගේ හිත සුව පිණිස ධර්මය ජනතාව අතර ප්‍රචලිත කිරීමේ වෑයමක නිරතව සිටියි. බෞද්ධයන්ගේ පරම සැපය වන නිර්වාණ අවබෝධයට ඉවහල් වන මෙම ලිපි මාලාව සෑම සඳුදාවකම පළවේ.බුදු දහමට අනුව මූලික වශයෙන් සිල්පද පහක් පිළිබඳ සඳහන් වේ. එය පන්සිල් යනුවෙන් හැඳින්වේ. මෙසේ හැඳින්වෙන සිල්පද පහෙන් එක් සිල් පදයක් ආරක්ෂා කරගැනීමට ‍නොහැකි පුද්ගලයෝ ඒ පිළිබඳ සිතා බොහෝ දුක්වෙති. එහෙත්, කළයුත්තේ එය නොවේ.සමාදන් වූ තවත් සිල්පද හතරක් තිබේ. විය යුත්තේ සමාදන් වූ සිල්පද පිළිබඳ සිතා සතුටුවීමය. ඒ සමඟම දුර්වල වූ සිල් පදය ආරක්ෂා කරගැනීමට උත්සාහ දැරීමය. එවිට පංච ශීලය ආරක්ෂා කළත්, උපෝසථ ශීලයෙනුත්, ආජීව අෂ්ඨමක ශීලයෙනුත් ආරක්ෂා වන්නේ කාය කර්ම, වචී කර්ම යන කරුණු දෙකය. එය පැහැදිලිවම තේරුම් ගත යුතු ය.ආජීව අෂ්ඨමක ශීලය සමාදන් වුවහොත් එතැන තිබෙන මුල් සිල්පද තුන මොනවාද? කයෙන් සිදුවන්නා වූ අකුසල්, සතුන් මැරීම, සොරකම් කිරීම, කාමයෙහි වරදවා හැසිරීම යන අකුසලයන් ආවරණය වේ. වචනයෙන් සිදුවන්නා වූ මුසාවාදා, පිසුනාවාචා, පරුසා වාචා, සම්ප්‍රඵලාපා ආජීව අෂ්ඨමක ශීලය ගතහොත් එහිදී වචනයෙන් සිදුවන්නා වූ වැරදි ආවරණය වේ. එහෙත්, එක් අවස්ථාවක දී බුදුරජාණන්වහන්සේ මෙසේ දේශනා කර තිබේ.කාය කර්ම, වචී කර්ම අතරින් වඩා බලවත් වන්නේ මනෝ කර්මය යි. මනෝ කර්ම යනු මොනවාද? අකුසල් මූල, ලෝභ, ද්වේශ, මෝහ. නමුත් මනෝ කර්ම යන කාරණය කිසිදු ශීලයකින් ආරක්ෂා කර නොදේ.යම් පුද්ගලයකු උපෝසථ දස ශීලය සමාදන් වේ. එම පුද්ගලයා ශීලය ආරක්ෂාකොටගෙන සිටියදී යම් හේතුවක් නිසා එම පුද්ගලයාට ද්වේශයක් සකස් වේ. ව්‍යාපාදයක් සකස් වේ. එවිට ඔහු නැවත තමාගේ සිල්පද ආරක්ෂා වී ඇත්දැයි නුවණින් මෙනෙහිකොට බලයි. නමුත් බැලූ බැල්මට එම පුද්ගලයා කිසිදු සීලයකින් බැහැර වී නොමැත. එහෙත්, බලවත් වූ මනෝ කර්මයක් ඔහු තුළ සිදු වී තිබේ. එයයි මනෝ කර්මයෙහි තිබෙන්නාවූ බලවත්කම.වර්තමානයේ සිල් ගැනීමට ඉදිරිපත් පිරිස කෙතරම්ද? එසේ නම් කෙතරම් මාර්ගඵලලාභී පිරිසක් සිටිය යුතු ද? එසේ නොවන්නේ ශීලය අර්ථවත් ලෙස නොගැනීමයි. කාය කර්ම, වචී කර්ම ආරක්ෂා කිරීමට උත්සාහ ගත්තත් මනෝ කර්මය පිළිබඳ එතරම් තැකීමක් නොකරයි. නමුත් සැබවින්ම සිදු විය යුත්තේ මේ සියල්ල පිළිබඳ මනා අවබෝධයකින් පසුවීමය. එසේ නොවන්නට කිසි දිනෙක ශීලයෙන් ගන්නට තිබෙන ආර්ය ශීලය අත්පත් කරගන්නට නොහැකි වේ.ජීවිතය ආර්ය ශීලයක් බවට පත් කරගත යුතු බව එක් අවස්ථාවකදී බුදු දහමේ සඳහන් වේ. ආර්ය ශීලය යනු කුමක්ද? ආර්යයන් වහන්සේලා ආරක්ෂා කරනු ලබන ශීලය ආර්ය ශීලය යනුවෙන් හැඳින්වේ. බුදු රජාණන් වහන්සේ දඹදිව පහළ වන්නට පෙර දඹදිව ශීලය තිබූ බව පොතපතේ සඳහන් වේ. නමුත් බුදු රජාණන්වහන්සේගේ පහළවීමෙන් පසුවය ශීලය, ආර්ය ශීලයක් බවට පත්වූයේ. අප සමාදන් වන්නා වූ ශීලය ආර්ය ශීලයක් බවට පත් කරගන්නේ කෙසේද? සිල් සමාදන්වීම, සිල් පද ආරක්ෂා කිරීම, ආරක්ෂා කරගත්තා වූ සිල් පද මෙනෙහි කිරීම, ආවර්ජනය කිරීම, එසේ සිදු කරමින් ශීලයෙන් ලැබෙන්නාවූ ආනිසංසය අනිත්‍ය ලෙස දැකීම ශීලයෙන් ලබන ආනිසංස මොනවාද? සිහි මුලා නොවී මරණයට පත්වීම, සුගතියේ ඉපදීම, කීර්තිය පැතිරීම, අප්‍රමාදී භාවය සකස් වීමයි.මේ සියල්ල ද අනිත්‍ය වේ. එසේ නම් සිල් රකිමින් අප ප්‍රාර්ථනා කරන්නේ නිත්‍යවූ දෙයක් නොවේ. අනිත්‍ය වූ දෙයකි.අප අද මෙතැන සිටින්නේ කුමක් නිසාද? පෙර ආත්මයේ සමාදන් වුණා වූ ශීලය නිසාවෙනි. ආයුෂ, වර්ණය, සැපය, බලය ගෙවී යනවා යන්නෙන් අදහස් කරන්නේ කුමක්ද? සංස්කාරයන් ගෙවීමය. ජීවිතය මෙසේ ගෙවී යද්දී මරණාසන්න මොහොතේ තෘෂ්ණාධික සිතක් පහළ වුවහොත් අප නැවත උත්පත්තිය ලබන්නේ සතර අපායෙහිය. එසේ වුවහොත් අප රැක්කා වූ ශීලයෙන් ඵලක් නොවේ.ඒ නිසාම බුදු රජාණන් වහන්සේ මෙසේ දේශනා කළ සේක. සිල්පද ආරක්ෂා කරගන්න. ආරක්ෂා කළා වූ ශීලය මෙනෙහි කරන්න. ආවර්ජනය කරන්න. ආවර්ජනය කරමින් සෑම රාත්‍රියකදීම ශීලයෙන් ලැබෙන්නා වූ ආනිශංසයන්ගේ අනිත්‍ය භාවය මෙනෙහි කරන්න.අනිත්‍යභාවය වටහාගත්විට භවයේ නොරැ‍ඳේ. එලෙස වටහාගත් පුද්ගලයා අනාගත දෙවියකු වේවායි ප්‍රාර්ථනා නොකරති. එයට පාදක වන්නේ ශීලය අනිත්‍ය වශයෙන් දුටු නිසා දිව්‍ය සංඥාව ද අනිත්‍ය බව වටහා ගැනීමට ඇති හැකියාවයි.ශීලය සමාදන් වන්න. සමාදන් වූ ශීලය ආරක්ෂා කරගන්න. එයින් ලබන්නා වූ ආනිශංසයන්හි අනිත්‍ය භාවය දකින්න. ආනිශංසයන්ට නොබැ‍ඳෙන්න. භව නිරෝධය ම‍රණාසන්න මොහොතේ අවසාන සිත සකස්වද්දී අනිත්‍ය බව දකින්න. එය ආර්ය ශීලයක් බවට පත් කර ගන්න. ශීලයේ ආනිශංසයන්ට නොබැ‍ඳෙන්න. සංසාරයක් පුරාවට ශීලයේ ආනිශංසයට ගැටෙන නිසාම අප මේ භවයෙන් භවය සුගතිය, දුගතිය අතර දෝලනය වෙමින් පවතී.ඒ පිළිබඳ බුදු ‍රජාණන් වහන්සේ උදාහරණයකින් මෙසේ දේශනා කර තිබේ. සුනේත්‍ර නමින් ශාස්තෘවරයෙක් සිටියා. සුනේත්‍රා ශාස්තෘවරයා හත් අවුරුද්දක් පුරාවට ශීලය ආරක්ෂා කළා. ඔහු කල්ප සියයක් මනුෂ්‍ය ලෝකයේ උපත ලැබීමෙන් පසු තිස් වතාවක් ශක්‍රයා ලෙස උපත ලැබුවා. තිස් වතාවක් මහා බ්‍රහ්මයා ලෙස උපත ලැබුවා. එහෙත් ඔහු සතර අපායෙන් මිදුණේ නෑ.ඔහු අනාගතයේද පහළ වන අති දීර්ඝ අබුද්ධෝත්පාද කාලවලද සතර අපායෙහි වැටීමට ද ඉඩ තිබේ. සත් අවුරුද්දක් පුරා ශීලය සමාදන් වූ සුනේත්‍ර සතර අපායෙන් නොමිදුණේ ආර්ය ශීලය හරිහැටි හඳුනා නොගත් නිසා. ඒ නිසාම ඔහු තුළ ආර්ය සමාධිය සකස් වූයේ ද නැත. ඒ නිසාම සුනේත්‍ර තුළ මාර්ග ප්‍රඥාව ද සකස් නොවිණි.මේ සියල්ල ඔබේ නුවණින් වටහාගෙන තව තවත් භව ගමන කෙටි කරගන්න. එයින් ඔබට නිර්වාණාවබෝධයට මාවත සකස් වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=f1408254</link>
    <topic>කලාගම් වෙහෙරෙන් හමු වූ ඉපැරැණි බෝධිඝරය</topic>
    <author/>
    <content>අප මීට පෙර අසා ඇත්තේ බොන්සායි ක්‍රමය ලොවට හඳුන්වා දී ඇත්තේ ජපානයෙන් බවයි. ජපානයටත් පෙර බොන්සායි ක්‍රමයට බෝධියක් රෝපණය කර ඇත්තේ අපේ රටේ කීවොත් ඔබ පුදුමයට පත් වේවි. ඔබේ දෙනෙතින්ම මේ බෝධිඝරය දුටු විට ඔබ මවිතයට පත් වන බව නම් නිසැකය. එදවස රෝපණය කළ බෝධි වෘක්ෂය අද දක්නට නැතත් එම බෝධි රෝපණය කළ භූමිය හා බෝධිඝරය තවමත් ශේෂව පවතී.මේ බෝධිඝරය පිහිටා තිබෙන්නේ අනුරාධපුර දිස්ත්‍රික්කයේ කැබිතිගොල්ලෑව ප්‍රාදේශීය ලේකම් කොට්ඨාසයට අයත් හල්මිල්ලවැටිය ග්‍රාමයේ කලාගම්වෙහෙර විහාරස්ථානයේය.මේ විහාරස්ථාන‍ය 'ගල් ඇඳ විහාරය' නමිනුත් හඳුන්වනු ලබයි.කලාගම් වෙහෙර විහාරස්ථානයේ තවත් සුවිශේෂ සිද්ධියක් තිබේ. ඒ චෛත්‍යඝරය හා ආසන ඝරය එකට පිහිටා තිබෙන ලංකාවේ එකම පුරාවිද්‍යා ස්ථානය මෙය වීමයි. ලංකාවේ දැනට හමු වී ඇති විශාලතම කළු ගලින් තැනූ ගල් ආසනය එසේත් නැතිනම් ගල් ඇඳ පිහිටා තිබෙන්නේත් මේ ස්ථානයේමය.පසුගිය දිනක වැලිඔය ප්‍රදේශයේ සංචාරයක යෙදුණු අප මාධ්‍ය කණ්ඩායම මේ ස්ථානයට රැගෙන ගියේ කැබිතිගොල්ලෑව සිවිල් ආරක්ෂක බළකා මූලස්ථානයේ අණදෙන නිලධාරී ලුතිනන් කර්නල් වයි.එම්. පුංචි බණ්ඩාර (ආර්.එස්. පී.) මහතාගේ කාරුණික මඟ පෙන්වීම මතයි. මෙම කලාගම් වෙහෙර පුදබිමේ ඉතිහාස කතාව අපට පැවසූයේ මේ විහාරස්ථානයේ වැඩවාසය කරන විහාරහල්මිල්ලෑවේ ධම්මතිලක හිමි විසිනි.'... මේ පුදබිමේ ඉතිහාසය මිහිඳු මහ රහතන් වහන්සේ අප රටට වැඩම කළ සමය දක්වා දිවෙනවා. ආසියාවේ විශාලතම කළුගලින් නිමවූ ආසනඝරය හා චෛත්‍යඝරය එකම ස්ථානයක පිහිටල තිබෙන්නේ මේ පුදබිමේ පමණයි. ඒ වගේම බොන්සායි ක්‍රමයට බෝධියක් රෝපණය කරල තියෙන්නේ මේ ස්ථානයේ වීමත් තවත් සුවිශේෂී කරුණක්. මෙහි ඇති පුරාවිද්‍යාත්මක සාධක දෙස බැලූ විට පෙනෙන්නේ ජපානයට වඩා සියවස් ගණනකට එපිටින් අපේ රටේ බොන්සායි ක්‍රමය තිබුණු බවයි. ඊට හොඳම නිදසුන තමයි මෙහි රෝපණය කර තිබූ බෝධීන් වහන්සේ. එම ස්ථානය දැන් පුරාවිද්‍යා දෙපාර්තමේන්තුව මඟින් තහවුරු කර ජනතාවට නැරඹීම සඳහා කටයුතු යොදා තිබෙනවා.ඈත අතීතයේ පුරාවිද්‍යා පිළිබඳ ගවේෂණ කටයුතු සඳහා ලංකාවට පැමිණි විදේශීය පුරාවිද්‍යාඥයන් විසින් අපේ බොන්සායි ක්‍රමය පිළිබඳ තාක්ෂණය ජපානයට රැගෙන ගියා දැයි විශ්වාසයක් තිබෙන බව' ධම්මතිලක හිමියෝ අප සමඟ පැවසූහ.වර්තමානයේ කලාගම් වෙහෙර පින්බි‍ම අංග සම්පූර්ණ විහාරස්ථානයක් බවට පත් කර ඇත. අද තිබෙන මේ දියුණුවට මඟ පෑදී ඇත්තේ කුමනාකාරයෙන්ද කියා සඳහන් කරන්න ධම්මතිලක හාමුදුරුවෝ අමතක කළේ නැත.'... කොටි ත්‍රස්තවාදින්ගේ දරුණු ප්‍රහාරවලින් දැඩිලෙස විනාශ වුණ ප්‍රදේශයක් තමයි කැබිතිගොල්ලෑව. 2006 කැබිතිගොල්ලෑව යකාවැව ප්‍රදේශයේ සිදු වූ කොටි බස් බෝම්බ ප්‍රහාරයෙන් පස්සේ මේ ප්‍රදේශයේ මිනිස්සු ගම්බිම් අතහැරලා ජීවිත බේරගන්න වෙනත් ප්‍රදේශවලට පලා ගියා. අපේ මේ විහාරස්ථානයත් අත හැරලා ගියා. ඊට පස්සේ මේ ස්ථානයත් ගරාවැටිලා විනාශ වෙන්න පටන් ගත්තා.මානුෂීය මෙහෙයුම අවසන් වුණාට පස්සේ යුද්ධයෙන් විනාශ වුණ මේ ප්‍රදේශ යළි ගොඩනැඟීමේ ප්‍රධාන වගකීම කරට ගත්තෙ සිවිල් ආරක්ෂක බළකාය. සිවිල් ආරක්ෂක බළකායේ එදා හිටපු අධ්‍යක්ෂ ජනරාල් රියර් අද්මිරාල් සරත් වීරසේකර මහතාගේ උපදෙස් පරිදි කැබිතිගොල්ලෑව බළකා මූලස්ථානයේ අණ දෙන නිලධාරී කර්නල් පුංචි බණ්ඩාර මහතාගේ නායකත්වයෙන් අපේ මේ විහාරස්ථානයත් ප්‍රතිසංස්කරණය කරන්න වැඩ සැලසුම් කළා. එවකට කැබිතිගොල්ලෑව අධිකරණයේ සේවය කළ අද කොටුව මහේස්ත්‍රාත් ලෙස සේවය කරන තිළිණ ගමගේ මහතා කලාගම් වෙහෙර ප්‍රතිසංස්කරණය කරන්න වි‍ශාල මහන්සියක් ගත්ත කෙනෙක්. එතුමා කර්නල් පුංචි බණ්ඩාර මහත්තයා සමඟ සාකච්ඡා කර පුරාවිද්‍යා දෙපාර්තමේන්තුවේ අධීක්ෂණය යටතේ සිවිල් ආරක්ෂක බළකා සෙබළුන්ගේ ශක්තිය හා ධෛර්යයෙන් ප්‍රතිසංස්කරණ වැඩ ආරම්භ කළා.'වර්තමානයේ අංග සම්පූර්ණ විහාරස්ථානයක් බවට පත් කළ ආකාරය පිළිබඳ කර්නල් පුංචි බණ්ඩාර මහතා ප්‍රකාශ කළේ මේ අයුරිනුයි.“ආරක්ෂක ලේකම් ගෝඨාභය රාජපක්ෂ මහතාගේ උපදෙස් පරිදි සිවිල් ආරක්ෂක බළකායේ වත්මන් අධ්‍යක්ෂ ජනරාල් ආනන්ද පීරිස් මහතාගේ මැදිහත්වීම මත අපේ සෙබළුන් සමඟ මම මේ ස්ථානයට එද්දි චෛත්‍යඝරය හා බෝධිඝරය ගරා වැටිලා පස් කඳු දෙකක් වගේ තිබුණේ. තිළිණ ගමගේමහත්තයත් මමත් පුරාවිද්‍යා දෙපාර්තමේන්තුව සමඟ සාකච්ඡා කළා. අපි පුරාවිද්‍යා දෙපාර්තමේන්තුවට කීවේ පැරැණි සැලසුම අපට කියන්න. ඊට පස්සේ ඒ තිබුණ ක්‍රමයට නැවත ප්‍රතිසංස්කරණය කරන්නම් කියලයි. පුරාවිද්‍යා දෙපාර්තමේන්තුවේ සැලසුම්වලට අනුව අපේ සෙබළුන්ගේ ශක්තියෙන් හා කැපවීමේ ප්‍රතිඵලයක් ‍විදියට තමයි අද ඔබ දකින චෛත්‍යඝරය හා බෝධිඝරය ඉතා අලංකාර විදියට නැවත ගොඩනඟන්න හැකි වුණේ.” මේ ඉදිකිරීම් සඳහා පැරැණි‍ ගඩොල් වල ප්‍රමාණයට ඒ ප්‍රමිතියට ගඩොල් නිෂ්පාදනය පවා සිවිල් ආරක්ෂක බළකා සෙබළුන්ගේ දෑතින් සිදු කළ බව පුංචි බණ්ඩාර මහතා සඳහන් ක‍ළා.මේ ස්ථානයේ ඉතිහාසය පිළිබඳ යම් සඳහනක් සහිත ශිලා ලිපියක් විහාරස්ථානයේ සිට මීටර් 200ක් තරම් දුරකින් පිහිටි පෞද්ගලික ඉඩමක තිබී පුරාවිද්‍යා දෙපාර්තමේන්තුව විසින් සොයා ගෙන ඇත. එය කොටස් තුනකට කැඩී තිබුණු අතර එම ශිලා ස්ථම්භය යළි සම්බන්ධ කළ විට එහි ‘කලාගම් වෙහෙර’ නමින් සඳහන් අක්ෂර තිබී සොයා ගෙන ඇත.වසර ගණනාවක් කොටි ත්‍රස්තවාදීන්ගේ ප්‍රහාරයන්ගෙන් බැට කෑ මේ ප්‍රදේශවල ජන ජීවිතය අද සාමාන්‍ය අතට හැරී ඇත. එහෙත් එදා කොටින්ගෙන් බැට කෑ අහිංසක ජනතාව අද නියඟයෙන් බැට කති. කෙතරම් දුෂ්කරතා මධ්‍යයේ වුවද දෙපයින් නැගී සිටීමට මේ මිනිසුන් ගන්නා උත්සාහය අගය කළ යුතුය. ඒ සඳහා සිවිල් ආරක්ෂක බළකාය දිවා රෑ නොතකා කරන්නා වූ කැපවීමද අති විශාලය.සිවිල් ආරක්ෂක බළකාය බෞද්ධ වෙහෙර විහාරස්ථාන නගා සිටුවීම සඳ‍හා මේ වන විට මිල කළ නොහැකි කාර්යභාරයක් ඉටු කර ඇත. විශේෂයෙන්ම කලාගම් වෙහෙර පුදබිම සංරක්ෂණය කර එය මතුපරපුර වෙනුවෙන් ඉදිරියටත් ආරක්ෂා කර ගැනීම වඩාත්ම අගය කළ යුතු කටයුත්ත බව නොකියා බැරිය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=f1408255</link>
    <topic>මේ ආයතනය ලාභ ලැබුවේ සේවකයන්ගේ කැපවීම නිසයි</topic>
    <author/>
    <content>මෙරට ප්‍රමුඛ පෙළේ වානිජ සංස්ථාවක් වන ‍රාජ්‍ය වානිජ (විවිධ) නීතිගත සංස්ථාව වර්තමානයේ දී මෙරට රාජ්‍ය ක්ෂේත්‍රය තුළ ලාභ ලබන රාජ්‍ය සංස්ථාවක් බවට පත්ව තිබේ. කලක් පාඩු ලබන රාජ්‍ය ආයතනයක් බවට පත්ව තිබූ මේ ආයතනය නිසි කළමනාකාරීත්වය නිසා අද සාර්ථකත්වය කරා ගමන් කර තිබේ. මේ ඒ පිළිබඳ එහි සභාපති ප්‍රදීප් ගුණවර්ධන මහතා “දිනමිණ” සමඟ කළ පිළිසඳරකි.රාජ්‍ය වානිජ නීතිගත සංස්ථාවේ මූලික අරමුණ හා පරමාර්ථය වෙලා තිබෙන්නේ රාජ්‍ය සේවකයන්ටත්, පොදු පාරිභෝගිකයාටත් පහසු මිලටත්, ලෙහෙසියටත් අවශ්‍ය පාරිභෝගික භාණ්ඩ ලබා දීමයි. ලිපි ද්‍රව්‍යවල සිට පරිගණක, විදුලි උපකරණ ඇතුළු බොහෝ පාරිභෝගික ද්‍රව්‍ය ලබාදීමයි. අප ‍තමයි මූලිකව ‍රාජ්‍ය සේවා උපහාර දුරකථන පැකේජය හඳුන්වා දෙනු ලැබුවේ. මෙම පැකේජය රාජ්‍ය සේවක සේවිකාවන් අතර විශාල ප්‍රතිචාරයක් හිමි වුණ දුරකථන පැකේජයක් විදිහට හඳුන්වන්න පුළුවන්.කලක් පාඩු ලබන, වැසී යාමට නියමිතව තිබූ ආයතනයක් වූ මේ ආයතනය අද වන විට ලාභදායී ආයතනයක් බවට පත්කිරීමට මා සහ අපේ සහෝදර කාර්ය මණ්ඩලයේ ඇප කැපවීම විශාල ලෙස බලපානු ලැබුවා.වත්මන් ආණ්ඩුවේ මූලික අරමුණ හා පරමාර්ථය වෙලා තිබෙන්නේ රාජ්‍ය අංශය පුනර්ජීවනය කිරීමයි. ඒ වගේම රාජ්‍ය අංශය ශක්තිමත් කිරීමේ වැඩපිළිවෙළක් ක්‍රියාත්මක වීමත්, රාජ්‍ය වානිජ නීතිගත සංස්ථාව ලාභදායී ආයතනයක් බවට පත්කිරීමට මූලික හේතුවක් වුණා.අප මූලිකව මෙතැනදී උත්සාහ කළේ සේවක සේවිකාවන් තුළ තමන්ගේ රැකියා තත්ත්වය ස්ථාවර කිරීමටත්, ඒ තුළින් ඔවුන්ගේ මානසිකත්වය ඉහළ නැංවීමටත්, චිත්ත ශක්තිය වැඩිකිරීමටත් පුළුවන් වෙනවා. එහෙම වුණාම තමන් වැඩ කරන ආයතනය කෙරේ බැඳීම ඉහළ යනවා. ආයතනයක දියුණුවටත් එය ලාභදායී ආයතනයක් බවට පත්වීමට මේ සේවකයන්ගේ කැපකිරීම් ප්‍රබල විදිහට බලපානවා. ඒ නිසා තමයි අප ආයතනය ද ලාභ ලබන තත්ත්වයට පත් වුණේ. ඒ වගේ ම අපේ සේවකයන් එකම කණ්ඩායමක් විදිහටයි කටයුතු කරන්නේ. එයත් අපේ සාර්ථකත්වයට මූලික හේතුවක් විදිහට හඳුන්වන්න පුළුවන්. ඒ ව‍ගේම ඉහළ කළමනාකාරීත්වය ද ආයතනයක දියුණුවට ප්‍රබල ලෙස බලපානවා.සෑම රජයේ ආයතනයක්ම ලාභ ලබන ආයතනයක් බවට පත්කිරීමට පුළුවන්කමක් නැහැ. දුම්රිය සේවය, ලංගම වැනි පොදු ප්‍රවාහන සේවාවන් ගනිමු. මේවා කිසිදු විටක ලාභ ලබන ආයතන විදිහට සලකන්න බැහැ. එහෙත් තවත් ආයතන ප්‍රමාණයක් තිබෙනවා ලාභ ලැබිය හැකි ආයතන වුණත් ඒවායේ අභ්‍යන්තර දුර්වලතා නිසා පාඩු ලබන. මෙවැනි ආයතන දියුණු කිරීමටත් ලාභ ලැබීමේ ආයතන බවට පත්කිරීමටත් දක්ෂ කළමනාකාරීත්වයක් යටතේ පුළුවන්කම ලැබෙනවා. ඒ සඳහා අවශ්‍ය දේශපාලන මඟපෙන්වීම හා සහයෝගය රජය මඟින් ලබා දෙනවා.අප දැනටමත් අපේ සංස්ථාවේ ප්‍රදර්ශනාගාර ප්‍රාදේශීය මට්ටමට අවශ්‍ය ලෙස විමධ්‍යගත කර තිබෙනවා. එමෙන්ම ඉදිරි කාලය තුළ තවදුරටත් ප්‍රදර්ශනාගාර විවෘත කිරීමටත්, පාරිභෝගික සේවා ජාලය ජනතාවට අවශ්‍ය විදිහට පුළුල් කිරීමටත් කටයුතු කරනවා.එක්සත් ජාතික පක්ෂය බලයේ සිටි කාලයේ දී වසා දැමීමට නියමිතව තිබූ ආයතනයක් විදිහටයි රාජ්‍ය වානිජ නීතිගත සංස්ථාව හඳුන්වා දීමට පුළුවන්කම තිබෙන්නේ. අප අද රුපියල් ලක්ෂ තිස්පන්දහසක ආදායමක් ලබන ආයතනයක් බවට පත්වෙලා තිබෙනවා. ණය බරින් හා පොලී ගෙවා ගැනීමට බැරි ආයතනයක් විදිහට කළු ලැයිස්තුවටත් වැටිලයි තිබුණේ. 2008 අවුරුද්දේ සිට ඉහළට යන ආයතනයක් බවට පත්ව මේ අවුරුද්ද වන විට ඉහළම ස්ථානයකට ගමන් කිරීමට හැකියාව ලැබී තිබෙනවා. මේ සියල්ලටම සාපේක්ෂව තමයි අපේ ඉදිරි ප්‍රවර්ධන කටයුතු ඉටු කරන්නේ.අද අපට පුළුවන් වෙලා තිබෙනවා රාජ්‍ය ආයතනයක් විදිහට පුද්ගලික අංශය සමඟ කරට කර තරගයක් ලබාදීමට. ඒ නිසා අද අපට මිල තීරකයා බවට පත්වීමට පුළුවන් වෙලා තිබෙනවා. අප අලුතින් බිහිකළ ප්‍රදර්ශනාගාර කුරුණෑගල, යාපනය, මහනුවර, නාරාහේන්පිට, මාතර වැනි ප්‍රදේශවල පිහිටුවා තිබෙනවා.අපේ බැංකු ස්ථාවර තැන්පතුවල වටිනාකම රුපියල් ලක්ෂ තුන්දහස ද ඉක්මවා තිබෙනවා. මෙය රාජ්‍ය ආයතනයක් විදිහට අප ලැබූ ජයග්‍රහණයක් විදිහට හඳුන්වා දීමට පුළුවන්. ඒ වගේම පුද්ගලික අංශයේ ඇතැම් ආයතන පාරිභෝගිකයා මුලාවේ දැමීමටත්, රැවටීමටත් වැඩ කරනවා විතරක් නොවෙයි, ඔවුන්ව ගසාකෑමටත් කටයුතු කරනවා. ඒත් රාජ්‍ය වානිජ නීතිගත සංස්ථාවට පුළුවන් වෙලා තිබෙනවා මේ තත්ත්වයෙන් පාරිභෝගිකයා ගලවා ගැනීමට.මට අවශ්‍ය වෙලා තිබෙන්නේ පුද්ගලික දේශපාලන ජයග්‍රහණයක් නොවෙයි. ජනාධිපතිතුමාගේ ගමන් මඟ එක්සත් ජනතා නිදහස් සන්ධානයේ දේශපාලනය ස්ථාවර තත්ත්වයකට පත්කිරීමයි. ඉදිරි ජනාධිපතිවරණයේදී නැ‍ඟෙනහිර කොළඹ ඇතුළු මුළු කොළඹ නගරයම අපට ජයග්‍රහණය කළ හැකි තත්ත්වයකට පත්කිරීමයි. ඒ හැර මට වෙනත් දේශපාලන අරමුණක් නැහැ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=f1408256</link>
    <topic>නෑඹුල</topic>
    <author>ඩී. එෆ්. කාරියකරවන</author>
    <content>කෝට්ටේ සිට දුරකථනයෙන් මා ඇමතූ හැල්පේජ් මිත්‍රයා “දැන් එන්නද? හොඳ බඩුවක් දෙන්න තියෙනවා, දැන් එන්නදැයි” ඇසීය. එන්නැයි මම කීවෙමි.“හැල්පේජ්” යනු විදේශිකයකු යැයි ඔබට සිතෙනු ඇති. නෑ ඔහු සිංහලයෙකි. ඔහුගේ නියම නම හල්පගේ ය. ඉංජිනේරුවකු වශයෙන් මොහු ඕස්ට්‍රේලියාවේ සේවය කළ කාලේ ඒ රටේ බොහෝ දෙනකුත් HALPAGE යන්න හැඬවූයේ හැල්පේජ් යනුවෙනි. ඔවුනට ඔහු “මිස්ටර් හැල්පේජ්” නම් වී. මා ද දැන් ඔහු අමතන්නේ ඒ නමිනි.ඉන්ධන ගැලුමකුත් ගහගෙන හැල්පේජ් මා හමුවන්නට තකහනියක් ආවේ මිරිස් කරල් හත අටක් දීලා යන්නටය. ඒ වූ කලී මා දුන් ඇටවලින් පැළවූ මිරිස් ගස් කීපයක නෑඹුල් පලදාව ය.ඒ නෑඹුල් පලදාව මට දෙන ගමන් ඒ වර්ගයේ නම දැන ගැනීමට ද ඔහුට ඕනෑ වී තිබිණි. ඒ මිරිස් වර්ගය ඔහු අමුතු ජාතියක් බව දැන ගත්තේ කරල් ආ පසුය. කරල්ය කීවාට ඒවා අඟලකට වඩා දිග නැත. මහත ය. බැලූ බැල්මට පෙනෙන්නේ කරල් මෙන් නො ව ගෙඩි ජාතියක් වගේ ය. ඒවායේ නම “නයි මිරිස්” යැයි මම කියා දුන්නෙමි.ඒ වනතුරු මගේ මිත්‍රයා දැන සිටියේ වන්නි මිරිස් නැත්නම් හීන් මිරිස් සහ මාළුමිරිස් යන දෙකත් කොච්චිමිරිස් යන්නත් පමණි.මේ නයි මිරිස් ද කොච්චි වගේ ම සැර ජාතියකි. “නයි මිරිස්” යන නම වැටෙන්නට ඇත්තේ ඒ සැර ගතිය නිසා විය හැකිය.හැල්පේජ් මිත්‍රයා නෑඹුල් පල මට ගෙනැවිත් දුන් ආකාරය ගැන සිතන විට මට මතක් වූයේ කතෝලික භක්තිකයකුව හුන් කුඩා කාලේ “ඥානෝපදේශය” උගත් අවධියයි.“නෑඹුල් පලත් දශයෙන් භාගයක් දේවස්ථානයට දෙව” යන්න ඒ කතෝලික පොත් පිංචේ සඳහන් විණි.නෑඹුල් පලය කීවේ වවන ගහක වැලක ඉස් ඉස්සෙල්ලාම හටගන්නා ගෙඩි ය. ඒ පලදාව සහමුලින් දිය යුත්තේ පල්ලිය බාර ස්වාමිට ය.“දසයෙන් භාගය” යන්නෙන් එදා මා තේරුම් ගත්තේ යමකු සතු ධනයෙන් දහයෙන් එකක් පල්ලියට දිය යුතු බව ය.ඒක නම් එච්චර හොඳ වැඩක් විය නොහැකි යැයි එදාම මට සිතිණි.එදා අපට ආගම උගැන්වූ පූජකවරුන් පැහැදිලි කළේ ද එසේ දිය යුතු බව ය.එහෙත් අද ඒ දසයෙන් භාගය ක්‍රියාත්මක වන්නේ කෙනකු සතු මුළුමහත් ධනයෙන් ම නොව මාසික ආදායමෙනි. තම මාසික පඩියෙන් සියේට දහයක් පල්ලියට පිරිනමන බොහෝ දෙනකු ඉන්නා බව මා කළ විමසීම්වලදී අනාවරණය වීය.දහයෙන් පංගුව එසේ වෙතත් නෑඹුල් පල පූජාවක් නම් පුරාණයේ දී මෙන් සිදුවන බවක් නො පෙනේ.හැල්පේජ් මිත්‍රයා ඔහුගේ මිරිස් පාත්තියේ නෑඹුල් පල මට ගෙනාවේ මිරිස් ගස් කීපයක්වත් වවන්නැයි මා කළ පෙලඹවීමේ සිහිවටනයක් වශයෙනි.තම නිවාසයන්හි එදිනෙදා පාවිච්චියට මිරිස් ලබාගැනීමට මිදුලේ ගස් කීපයක්වත් වවා ගන්නැයි මා පාඨකයන් පෙලඹුවේ වෙනත් පුවත්පතක් මඟිනි.කීප විටක් ම එසේ ලියන විට ඇතැමුන් මට නමක් පටබැන්දේ “මිරිස් කරවන” කියා ය. එය හොඳට කියැවෙන්නේ නැති බව මට පෙනේ. එහෙයින් ඒ වචන දෙකට මැද්දෙන් ලුහු ගුරු දෙකේ අකුරු දෙකක් වැටිණි නම් හොඳ යැයි මට සිතේ.වගාකිරීම මෙන් ම කරවීමත් හොඳ වැඩ ය. දිනමිණ පාඨක ඔබටත් මා කියන්නේ එදිනෙදා ඔබට ඇවැසි වන හීන් මිරිස් කරල් ටික ඔබගේ ම මිදුලෙන් කඩාගත හැකි තත්ත්වයක් උදාකැර ගන්නැයි කියා ය.මේ කියන්නේ හැල්පේජ්ගෙන් ලැබුණා සේ නෑඹුලක් බලාගෙන හෙම නම් නො වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>25</day>
    </date>
    <link>http://www.dinamina.lk/2014/08/25/_art.asp?fn=f1408257</link>
    <topic>සජීවි භාෂා ශෛලියකින් නවකථාව පෝෂණය කළ කරුණසේන ජයලත්</topic>
    <author/>
    <content>1928 ජනවාරි 10 වන දින හොරණ කුඹුක ග්‍රාමයේ දී කරුණාසේනයන් ගේ උපත සිදු විය. 1933 කුඹුක රජයේ පාසලින් මුලින්ම අධ්‍යාපනයට පිවිසි හෙතෙම 1944 දී හොරණ තක්‍ෂිලාවේ සිප් හදාරන්නට ඇතුළත් වූයේ 16 හැවිරිදි ගැටවරයෙකු වශයෙනි. තක්‍ෂිලාවෙන් සිය නැණ නුවණ වඩවා ගත් ඔහු 1947 දී සිංහල ජාතිය පුවත්පතේ කතුවරයෙකු ලෙසින් සිය වෘත්තීය ජීවිතය ආරම්භ කළේය. ඔහු සතු සහජ කුසලතාව හේතුවෙන් සරසවි සඳ‍රැස පත්‍රයේ කර්තෘ මණ්ඩලයට බැඳීමට ඔහුට අවස්ථාව හිමි විය.1951 දී ලංකාදීප පුවත්පතේ කතුවරයෙකු වශයෙන් හෙතෙම කටයුතු කළේය. කරුණාසේන ජයලත් නාමය පාඨකයින් අතර විශේෂයෙන්ම යොවුන් පරපුර අතර බෙහෙවින්ම ජනාදරයට පත්වූයේ 1962 වසරේදීය. ඒ ඔහු විසින් රචිත ගොළු හදවතී මුද්‍රණ ද්වාරයෙන් නිකුත් වීමත් සමඟය. සුවහසක් පාඨක ජනතාවගේ සම්භාවනාවට පාත්‍ර වූ ‘ගොළු හදවත’ රාජ්‍ය සාහිත්‍ය සම්මානයෙන්ද ඇගයුමට බඳුන් විය. එම කෘතිය බිහි වී ඉකුත් අඩසියවසක කාලය තුළ සමාජීය වශයෙන් ඇති වූ ආර්ථික, සංස්කෘතික හා සමාජීය පරිවර්තනයන්ට ඔරොත්තු දෙමින් වත්මන් තෙවැනි පරම්පරාව දක්වා පාඨකයින්ගේ ගේ අප්‍රමාණ ආදරයට පාත්‍ර වීමට ඔහුට හැකි විය.රසබර වූත්, විචිත්‍රවූත් ජීවිතයේ සුන්දරත්වයෙන් හා චමත්කාරයන් ද අනුරාගයෙන් ද පෝෂිත වූ ළපටි සිතක පහළ වන රසවත් හැඟීම් මුළු ජීවිත කාලයේම උපුටා දැමිය නොහැකි තරම් ශක්තිමත්ව හා ස්ථීරව පැලපදියම් වීම ස්වභාවික න්‍යායකි. කරුණාසේන ජයලත් කලාකරු සාහිත්‍ය අම්බරේ සිත්තම් කළ තරු කැට වන් වූ නිර්මාණාත්මක කෘති රාශියකි.ගොළු හදවතින් ඇ‍රැඹි මෙම නිර්මාණාත්මක සිත්තම් පෙළ මුව දඩයම, ලස්සන ඇස්, බඹා කෙටූ හැටි (1967 රාජ්‍ය සාහිත්‍ය සම්මාන ලද) ගැහැනු ළමයි, පිරුණු හදක්, 1969 රාජ්‍ය සාහිත්‍ය සම්මාන හිමිවූ යහළු යෙහෙළි, මව සහ දුව, අවැස්ස නෑයෝ, හතුරු හිතක්, 1972 රාජ්‍ය සාහිත්‍ය සම්මානයෙන් සම්මානිත රිදී නිම්නය, සතීගේ කථාව, කුල කුමරියෝ, මානවිකාවක, පෙම් පුවතක් යන කෘතිවලින් සමන්විත විය.මෙම නවකතා සමුච්චය සිංහල නවකථා ශෛලියේ පැහැදිලි වෙනසක් සනිටුහන් කළේය. එතෙක් යොවුන් මනස ත්‍රාසයට යොමු කළ අභව්‍ය සිද්ධින්ගෙන් ගහන ඩීමන් අනාන්දගේ නවකතාවන්ට ආශක්තව සිටි පාසල් සිසුන් එම අභව්‍ය මනෝ ලෝකයෙන් මුදා ගන්නට කරුණාසේනයන් ගේ ඉහත නවකතා මාලාව බෙහෙවින්ම උපස්ථම්භව වූ බැව් අප පිළිගත යුතුය.ඔහු තමන්ට ආවේණික වූ සරල, සුගම භාෂා විලාශයකින් යොවුන් පාඨක සමාජය ආකර්ෂණය කර ගැනීමට සමත් විය. විචාර කලාව, කාව්‍ය හා සිංහල ගීත සාහිත්‍ය පෝෂණය උදෙසාද ඔහු සිය නිර්මාණාත්මක හැකියාව මෙහෙය විය. සාහිත්‍ය කලාව, කාන්තා විමුක්තිය, ඔහු විසින් රචිත විචාර කෘතීන්ය. ධම්මි තවමත් ආදරෙයි, ජීවන විල මැද වැනි අතිශය ජනප්‍රිය ගීත සමුදායක නිර්මාපකයාද ඔහුම විය.නංගී, පෙම් හැඟුම්, රූපය යන කාව්‍ය සංග්‍රහද නිර්මාණය කළේය. ඔහු විනාශයේ මායා නැමැති වේදිකා නාට්‍යයෙහි ප්‍රධාන නළුවා වශයෙන්ද රඟපා ඇති බව දන්නේ ස්වල්ප දෙනෙකි. 1971 පැවති ත්‍රස්තවාදී කලබල සමයෙහිදී කරුණාසේන ජයලත්ද කැරැල්ලේ සැකකරුවකු ලෙස විද්‍යාලංකාර විශ්වවිද්‍යාලයේ කඳවුරක රැඳවුම්කරුවකු විය. තමන් රැඳී සිටි සරසවි පරිසරය තුළදී සිත්හි පිළිසිඳගත් සරස්වතී මානවඩු නම් විශ්ව විද්‍යාලයීය සිසුවියගේ චරිතය වටා ගෙතුණු සතීගේ කථාව පාඨකයින් අතර බෙහෙවින් ජනප්‍රියත්වයට පත් විය. කරුණාසේනයන් සිය තීර්ථ යාත්‍රාවේ අවසන් ඉම සනිටුහන් කරමින් පෙම් පුවතක් නමින් වූ සිය අවසාන නවකථාව පාඨකයන් අතට පත් කළේ 1987 සැප්තැම්බර් 15 වැනිදාය.වැඩි පාඨක පිරිසක් මෙතෙක් කියවා නැතැයි අනුමාන කළ හැකි පෙම් පුවතක් නවකතාවේ කතා නායිකාව පුල්සරාය. ඇය යොවුන් වියේදීම රුදුරු රෝගයකට ගොදුරු වූවාය. දොස්තර සිරිමෙවන් ඇයට හමුවන්නේ මෙම රෝහලේදීය. රෝගී තරුණිය හා වෛද්‍යවරයා අතර ඇතිවන බැඳීම මෙම කථාවෙන් කදිමට විවරණය වෙයි. පුල්සරා තමන්ට වැලඳුණු රුදුරු රෝගයෙන් අකාලයේ මියැදුණද දොස්තර සිරිමෙවන් නිසා ඇය සිතෙහි ජනිත සතුට, තනිව විඳ රුදුරු රෝග ලක්ෂණ කලකට හෝ යටපත් කරගන්නට ඇයට දිරියක් වූ අයුරු ලේඛකයා මෙහි නිරූපණය කරගන්නේ පාඨක සිත් සියුම් කම්පනයකට බඳුන් වන පරිද්දෙනි.‘මම ඔහු දැකීමට ආශා කළෙමි,ඔහු සමඟ කථා කිරීමට ආශා කළෙමි, කතා බහකින් තොරව වුවද ඔහු සමීපයෙහි ගත කිරීමට අශා කළෙමි. ඔහුගේ දර්ශනයෙහි සංවාදයෙහි සමාගමයෙහි අන් කිසිවකු වෙතින් නොලැබූ, නොලැබෙන තෘප්තියක්,සහනයක් අත් වින්දෙමි. මා ඔහු දකිනතුරු සිටියේ ඉමහත් බලාපොරොත්තුවෙනි. නොසන්සුන්කමිනි. ඔහු දක්නට නොලැබෙන කළ මා තුළ හට ගන්නේ පාළුවකි. බලාපොරාත්තු කඩවීමේ වේදනාවකි. ස්ත්‍රී පුරුෂ සම්බන්ධයකදී ෙප්‍ර්මයක හැර මෙවැනි ස්වභාවයක් පහළ වන්නේද” ? පෙම් පුවතක් නව කථාවේ පුල්සරාගේ යොවුන් චිත්ත සන්තානයෙහි පිළිසිදී හෟදයාංගම සිතිවිලි ළයාන්විතව චිත්‍රණය කරන්නට කරුණාසේනයන් සිය භාෂාව හසුරුවා ඇති මන බන්දනීය ආකාරය ඉහත ඡේදයෙන් මොනවට විෂද වෙයි.කරුණාසේන ජයලත් සූරින් පිළිබඳ සැකසූ මෙම ලිපිය අවසන් කිරීමට පෙර ඔහු පිළිබඳ මෙතෙක් පාඨකයන් නොදැන සිටි තොරතුරු ස්වල්පයක් සනිටුහන් කරන්නට අදහස් කළෙමි. එවකට පැවති සමාජ ක්‍රමය සමාජ විෂමතාව පිළිබඳ ඔහු තුළ පැවතියේ දැඩි කලකිරීමකි. පේරාදෙණි ගුරු කුලය ඔහුගේ කෘතීන් බොළඳ අරුත්සුන් කථා ලෙස බැහැර කිරීම ද ඔහුගේ සිත පාරවන්නක් විය. සිංහල නවකථාවේ භාෂා ශෛලියේ ඔහු විසින් ඇති කරන ලද වෙනස මිනිස් සිතෙහි සනාතන ධර්මතාවක් වූ ආදරය සෙනෙහස අභිමුවේ ඔවුන්ගේ හැසිරීම් රටා ගැඹුරින් විවරණය කළ අයුරු පේරාදෙණි බමණුකුලයට වටහා ගැනීමට අසීරු වීම මහත්ම අවාසනාවකි.ඔහුගේ නවකථා ගණනාවකට රාජ්‍ය සම්මාන හිමිවූයේද එම කෘතිවල ගුණාත්මකභාවය ඇගයීමට බදුන් වීමේ ප්‍රතිඵලයක් වශයෙනි. කරුණාසේනයන්ගේ ගොළු හදවත කථා පුවතට පාදක වී ඇත්තේ ද ඔහුගේ පාසල් දිවියේ සත්‍ය සිදුවීමක් බව තක්ෂිලාවේ සමකාලීන මිතුරන්ගෙන් අසා දැනගන්නට ලැබිණි. කථාවේ දම්මී චරිතය නිර්මාණය වී ඇත්තේ තක්ෂිලාවේ කරුණාසේනයන් ගේ පංතියේම අධ්‍යාපනය ලද කුරුප්පු නැමති සිසුවියකගේ දිවි පෙවත ආශ්‍රයෙන් බවද පැවසේ. මට කරුණාසේන ජයලත් ශූරින් අවසන් වතාවට හමු වූයේ ඔහුගේ අභාවය සිදු වීමට වසරකට පෙරය. ඒ 1993 අගෝස්තු මැද භාගයෙහි දිනයකි.එවකට මම ශ්‍රී ලංකා ගුවන් විදුලි සංස්ථාවේ අධ්‍යක්ෂක ජනරාල් ධූරය හොබවමින් සිටියෙමි. මගේ විශේෂ ආරාධනයෙන් ගුවන් විදුලි සජීවි වැඩසටහනකට එතුමා පැමිණ සහභාගි විය. ගුවන් විදුලි වැඩසටහන අවසන් කර මගේ කාර්යාලයට පැමිණි ඔහු පළ කළ වදන් අදත් මගේ මතකයෙහි රැඳී පවතී. ‘මට හරි පුදුමයි මං වගේ සමාජවාදී අදහස් දරන ලේඛකයෙකුට රාජ්‍ය ගුවන් විදුලියෙන් මෙහෙම අවස්ථාවක් ලබා දීම’ ඔහු එසේ පවසන්නට ඇත්තේ දක්ෂිණාංශික රජය එවකට පාලන බලයේ සිටීම නිසා බැව් ක්ෂණිකව මම වටහා ගතිමි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n140826_4</link>
    <topic>සංස්කෘතික හුවමාරු මධ්‍යස්ථානයක් මිහින්ත‍ලේදී</topic>
    <author>රේණුකා හේවාපතිරණ</author>
    <content>සංස්කෘතික හා කලා කටයුතු අමාත්‍යාංශය `උතුරු-දකුණු මිතුරු සෙවණ' නමින් සංස්කෘතික හුවමාරු මධ්‍යස්ථානයක් මිහින්ත‍ලේදී ඉදිකෙරෙමින් පවතී.සිංහල හා දෙමළ ජාතීන් අතර සංස්කෘතික සහජීවනය සහ නිර්මාණකරණය ප්‍රවර්ධනය කිරීම මෙහි අරමුණයි.මෙම මධ්‍යස්ථානය ඉදිකරන භූමිය මිහින්තලේ ප්‍රාදේශීය සභාවේ පරිත්‍යාගයකි.මහජනතාවට වෙනත් භාෂාවක් ඉගෙනීමට අවස්ථාවක් නිර්මාණය කිරීම ජාතීන් අතර මිත්‍රත්වය, ධනාත්මක ආකල්ප වර්ධනය කිරීම වැනි සුවිශේෂ අරමුණු ඉටුකරගැනීමට මෙමඟින් බලාපොරොත්තු වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n140826_3</link>
    <topic>නැනෝ තාක්ෂණය පිළිබඳ සම්මන්ත්‍රණය අද</topic>
    <author>රේණුකා හේවාපතිරණ</author>
    <content>`නැනෝ තාක්ෂණය භාවිතය ශ්‍රී ලංකාව සංවර්ධනයේ ඉදිරි පිම්මකට යොමුකරයිද?" යන්න පිළිබඳ විශේෂ සම්මන්ත්‍රණයක් අද පස්වරු 5.00ට කොළඹ 07 ප්‍රතිපත්ති අධ්‍යයන ආයතන ශ්‍රවණාගාරයේදී පැවැත්වේ.අන්තර්ජාතික සංවර්ධන සමාජයට අනුබද්ධ ශ්‍රී ලංකාවේ ශාඛාව මෙය සංවිධානය කරයි.ශ්‍රී ලංකාවේ තාක්ෂණ සංවර්ධන ක්ෂේත්‍රයට නැනෝ තාක්ෂණය භාවිතය සම්බන්ධව මෙහිදී මූලික වශයෙන් සාකච්ඡා කෙරේ.තිස්ස විතාරණ, පාඨලී චම්පික රණවක අමාත්‍යවරු සහ මහාචාර්ය ගිහාන් අමරතුංග යන විද්වතුන් මෙහි දේශණ පැවැත්වීමට නියමිතයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n140826_2</link>
    <topic>ගුවන්තොටුපොළේ මහජන ප්‍රේක්ෂණ මණ්ඩපය අද සිට තාවකාලිකව වැසේ</topic>
    <author>ඉඳුනිල් වීරරත්න</author>
    <content>කටුනායක බණ්ඩාරනායක ජාත්‍යන්තර ගුවන්තොටුපොළේ මහජන ප්‍රේක්ෂණ මණ්ඩපය අද සිට නැවත දැනුම් දෙන තුරු තාවකාලිකව වසා දැමෙන බව බණ්ඩාරනායක ජාත්‍යන්තර ගුවන්තොටුපොළ නිවේදනයක් නිකුත් කරමින් පවසයි.ගුවන්තොටුපොළෙහි සිදු කරනු ලබන සංවර්ධන කටයුතු හේතුවෙන් මෙසේ ගුවන්තොටුපොළ මහජන ප්‍රේක්ෂණ මණ්ඩපය තාවකාලිකව වසා දමන බව එම නිවේදනයේ වැඩිදුරටත් සඳහන් වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n140826_1</link>
    <topic>උකුවෙල ගම්මාන සංවර්ධනයට</topic>
    <author>රේණුකා හේවාපතිරණ</author>
    <content>උකුවෙල ප්‍රාදේශීය ලේකම් කොට්ඨාශයේ වරකාමුර ග්‍රාමසේවා වසමේ සංවර්ධන යෝජනා හයක් ක්‍රියාත්මක කෙරේ.මේ සඳහා වැයවන මුදල රුපියල් ලක්ෂ එකසිය එකකි.ඒ යටතේ වරකාමුර අතුරු මාර්ග සහ මුස්ලිම් විදුහලේ රැස්වීම් ශාලාවක් ඉදිකිරීමට ව්‍යාපෘතියෙන් මුදල් ඉදිකිරීමට ව්‍යාපෘතියෙන් මුදල් වෙන්කොට තිබේ.උකුවෙල ප්‍රාදේශීය සංවර්ධන කමිටු සභාපති සහ උසස් අධ්‍යාපන නියෝජ්‍ය ඇමති නන්දිමිත්‍ර ඒකනායක මහතාගේ මූලකත්වයෙන් මෙය සිදුකෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n1408262</link>
    <topic>එල්.ටී.ටී.ඊ‍ යෙන් යුරෝපා රටවල ‍දමිළ දරුවන්ට පාසල් ජාලයක්</topic>
    <author>මහින්ද අලුත්ගෙදර</author>
    <content>දෙමළ දරුවන්ගේ සිත්තුළ ආවේගශීලීත්වය සහ ප්‍රචණ්ඩත්වය ඇති කිරීම සඳහා එල්.ටී.ටී.ඊ.ය විසින් යුරෝපා රටවල පාසල් ජාලයක් ආරම්භකර ඇති බව එක්සත් ජාතීන්ගේ සංවිධානයේ ජිනීවාහි ශ්‍රී ලංකා නිත්‍ය නියෝජිත හා තානාපති රවිනාථ ආරියසිංහ මහතා සඳහන් කරයි. අදාළ පාසල් ‘ටැමිල් චෝලායි‘ ලෙස පොදු නමකින් හැඳින්වෙන අතර එල්.ටී.ටී.ඊ.ය ප්‍රතිසංවිධාන ගත කිරීමට අදාළව ද්‍රවිඩ තරුණ පිරිස් බල මුළුගැන්වීම එහිදී සිදුවන බවද ඒ මහතා පෙන්වා දෙයි.දැනටමත් එවැනි පාසල් 300ක් පමණ යුරෝපා රටවල පිහිටුවා තිබෙන බව පෙන්වාදෙන ශ්‍රී ලංකා තානාපතිවරයා අවුරුදු 04 ත් 21ත් අතර වයසේ 20,000 ට වැඩි පිරිසක් ඒවායේ ඉගෙනුම ලබන බවද කියාසිටී.ශ්‍රී ලංකා යුද හමුදාව සංවිධානය කළ ආරක්ෂක සම්මන්ත්‍රණයට සහභාගි වෙමින් රවිනාථ ආරියසිංහ මහතා මේ බව සඳහන්කර ඇත.එල්.ටී.ටී.ඊ සංවිධානය සෘජුව හා වක්‍රව පරිපාලනය කරන මෙම පාසල්වලට එකී රටවල රජයන් ද මූල්‍යමය අනුග්‍රහය දක්වන බවට තොරතුරු ලැබී තිබෙන බව සඳහන්කර තිබෙන තානාපතිවරයා එල්.ටී.ටී.ඊය විසින් සහ ඊට සහාය දක්වන වෙනත් සංවිධාන විසින් මෙහෙයවනු ලබන විවිධ ක්‍රියාකාරකම්වලට ද මේ පාසල්වල ඉගෙනුම ලබන සිසුන් සහභාගි කරවා ගැනෙන බවට අනාවරණය වී ඇතැයි ප්‍රකාශකර තිබේ.කෙසේ වෙතත් එල්.ටී.ටී.ඊ ය මැඩපැවැත්වීම සඳහා යුරෝපා සංගමය විවිධ ක්‍රියාමාර්ග ගෙන ඇතැයි ද රවිනාථ ආරියසිංහ මහතා පෙන්වා දී ඇති බව වාර්තා වෙයි.එසේම යුරෝපෝල් (EUROPOL) විසින් මෑතක දී එළිදක්වන ලද ‘2014 යුරෝපීය ත්‍රස්ත තත්ත්වයන් සහ නැඹුරුතාවයන් පිළිබඳ වාර්තාව‘ ඔස්සේ එල්. ටී. ටී. ඊ. ය ලොව පුරා විහිදී ඇති ආකාරය පිළිබඳව යුරෝපාකරය අධ්‍යයනය කරමිනි සිටින අතර ඒ ඔස්සේ යුරෝපයේ රටවල් ත්‍රස්ත කටයුතු වැළැක්වීම සඳහා සැලසුම් සකස් කරමින් පවතී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n1408263</link>
    <topic>රාජකාරි කරන නිලධාරින්ගේ දත්ත තොරතුරු වහාම සපයන්න</topic>
    <author>කළුතර මධ්‍යම සමූහ</author>
    <content>ඉදිරි මාස 30 තුළ ජාතික මට්ටමේ මැතිවරණ තුනක් පැවැත්වෙන බැවින් මැතිවරණ කොමසාරිස්වරයා ඉල්ලා ඇති මැතිවරණ රාජකාරි කටයුතු සඳහා යොදවනු ලබන නිලධාරීන්ගේ දත්ත තොරතුරු වහාම සපයන ලෙස ජනාධිපති ලේකම් ලලිත් වීරතුංග මහතා සියලුම අමාත්‍යාංශ ලේකම්වරුනට, රාජ්‍ය සේවා කොමිෂන් සභාවේ ලේකම්වරයාට, පළාත් සභා ප්‍රධාන ලේකම්වරුන්ට හා සියලුම දෙපාර්තමේන්තු ප්‍රධානීන්ට දන්වා ඇත.ඉදිරියේ පැවැත්වෙන පළාත් පාලන මැතිවරණය, ජනාධිපතිවරණය හා පාර්ලිමේන්තු මහ මැතිවරණයට අදාළව මැතිවරණ කොමසාරිස් මහින්ද දේශප්‍රිය මහතා විසින් මේ තොරතුරු ඉල්ලා ඇති අතර ඊට ප්‍රතිචාර දක්වා නැති බව මැතිවරණ කොමසාරිස්වරයා ජනාධිපති ලේකම්වරයාට දැන්වීමෙන් පසුව ජනාධිපති ලේකම්වරයා මේ උපදෙස් සපයන ලෙස උපදෙස් දී තිබේ.ඉදිරි මැතිවරණවලදී රාජකාරියේ යෙදවීමට යෝජිත මාණ්ඩලික නිලධාරීන් ඇතුළු රජයේ නිලධාරින් පිළිබඳ තොරතුරු ඇතුළත් දත්ත යාවත්කාලීන කිරීම සඳහා මේ තොරතුරු ඉල්ලා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n1408264</link>
    <topic>වසර 2000ක් පැරැණි නිවසක නටබුන් බලංගොඩින් මතුවෙයි</topic>
    <author>මානෙල් පුෂ්ප කුමාරි</author>
    <content>වසර දෙදහසක් පැරණි නිවසක නටබුන් බලංගොඩ කල්තොට කිරිමකුල්ගොල්ල ටැංකැටිය ප්‍රදේශයෙන් මතු කර ගැනීමට හැකි වී තිබේ.මේ නටබුන් අතර තිබී සොයාගත් වළං කටුවල ස්වරූපය අනුව ඒවා වසර 2000 ක් පමණ පැරැණි යැයි අණාවරණය කළ හැකි බවත් එම ප්‍රදේශයේ කන්දක් පාමුල කැනීම් කටයුතු සිදු කරමින් සිටියදී මේ ඓතිහාසික වැදගත්කමින් යුතු නිවස හමු වූ බවත් කැලණිය විශ්වවිද්‍යාලයේ පුරාවිද්‍යා පශ්චාත් උපාධි ආයතනයේ මහාචාර්ය රාජ් සෝමදේව මහතා "දිනමිණ"ට ප්‍රකාශ කළේ ය.තවත් එවැනි නිවාසවල නටබුන් තිබේ යැයි අනුමාන කර බැවින් මේ දිනවල ඒ සම්බන්ධයෙන් දිගින් දිගටම කැණීම් කටයුතු සිදු කරන බවද හෙතෙම කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n1408265</link>
    <topic>ජපානයෙන් මෙරටට මුර යාත්‍රා ප්‍රදානයක්</topic>
    <author>මහින්ද අලුත්ගෙදර</author>
    <content>සාගර කලාපයේ ආරක්ෂාව තහවුරු කිරීමේ කටයුතු වෙනුවෙන් මුර සංචාරක යාත්‍රා කිහිපයක් ශ්‍රී ලංකාවට ලබාදිමට ජපන් රජය තීරණය කරයි. දකුණු ආසියානු රටවල සමූද්‍රීය ආවේක්ෂණ හැකියාව ශක්තිමත් කිරිමේ අරමුණින් ජපන් රජය මෙලෙස යාත්‍රා ලබාදිමට තිරණය කර ඇති බව වාර්තා වෙයි. එළඹෙන සැප්තැම්බර් මාසයේ දී ජපන් අගමැති ෂින්සෝ අබේ මහතා ශ්‍රී ලංකාවට පැමිණීමට නියමිත අතර එම සංචාරයේ දී ඊට අවශ්‍ය සැලැස්ම ජනාධිපති මහින්ද රාජපක්ෂ මහතා වෙත පිළිගැන්විමට නියමිතයි.මැදපෙරදිග රටවල සිට ජපානයට ඉන්ධන ප්‍රවාහනය කරන මුහුදු මාර්ගයේ ආරක්ෂාව තර කිරිම ද මෙමඟින් අපේක්ෂා කරන බව ජපන් බලධාරින් පෙන්වා දෙයි.ජපන් අගමැතිවරයා සහ මෙරට නියෝජිතයින් අතර පැවැත්වෙන සාකච්ඡාවලින් අනතුරුව මෙරට සඳහා අලුතින් නිපදවු යාත්‍රා ලබා දෙන්නේ ද එසේ නොමැතිව ජපන් වෙරළාරක්ෂක අංශයට අයත් යාත්‍රා ලබා දෙන්නේ ද යන්න සම්බන්ධයෙන් තිරණය කරන බවද ජපන් රජය පවසයි. </content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n1408266</link>
    <topic>පළාත් ඇමැති ගම්මන්පිල මැතිවරණ අය-වැය ඉදිරිපත් කරයි</topic>
    <author>උපාලි කරුණාරත්න</author>
    <content>මහජන ආධාර රුපියල් 4309800 ක්ද පක්ෂයෙන් රුපියල් 2800000 ක්ද මිතුරන්ගෙන් රුපියල් 2608800 ක්ද තම මැතිවරණ ව්‍යාපාරයට ලැබුණ බව ජාතික හෙළ උරුමයේ නියෝජ්‍ය ලේකම් බස්නාහිර පළාත් ඇමැති උදය ගම්මන්පිල මහතා ප්‍රකාශ කළේය.සම්පූර්ණ මැතිවරණ ව්‍යාපාරය සඳහා වැය වූ මුදල  රුපියල් 9802605 ක් බව පැවසූ ඒ මහතා පෞද්ගලිකව රුපියල් 84005 යෙදවූ බව කීය.www.udayagamhanpila.com වෙබ් අඩවියෙන් , අය වැය අදාළ බැංකු ප්‍රකාශ , බිල් පත් සහ ලදු පත් පිළිබඳ සියලු විස්තර බලා ගත හැකි යයිද ඒ මහතා පැවසීය.තම මැතිවරණ ව්‍යාපාරයේදී මාධ්‍යයන් මගින් ලැබූ රුපියල් කෝටි ගණනක් වටිනා ප්‍රචාර පිළිබඳ මාධ්‍යව්දීන්ට ස්තුතිය පළ කරන බවද පළාත් ඇමැතිවරයා කීය.මේ තොරතුරු අනාවරණය වූයේ ඊයේ (25) කොළඹදී පැවැති මාධ්‍ය හමුවකදීය. පසුගිය දා පැවැත්වූ බස්නාහිර පළාත් සභා මැතිවරණය සඳහා ගම්මන්පිල මහතාට ලැබූ මුදල් ප්‍රමාණ සහ ඒවා වැයවූ ආකාරය පිළිබඳ හෙළි කිරීම සඳහා මෙය පැවැත්විණ.මම එදා පොරොන්දු වුණා මගේ මැතිවරණ ව්‍යාපාරය අවසන් කළ පසු අය වැය ඉදිරිපත් කරන බව. කොළඹ දිසාවේ කණ්ඩායම් නායකයා ලෙසයි මා තරඟ කළේ. රුපියල් 10000 ට වඩා මුදල් ලබා දුන් මිතුරන්ගේ නම් ලැයිස්තුවක් වෙබ් අඩවියේ සඳහන් කර තිබෙනවා. පෝස්ටර් මෙන්ම නිති විරෝධී ප්‍රචාරක පුවරු භාවිතා නොකළ, දන්සැල් නොදුන් තෑගි නොබෙදූ සීමිත මාධ්‍ය ප්‍රචාරයක් කළ අපේක්ෂකයෙකු ලෙස මෙතරම් මුදලක් වැය වූයේ නම් අසීමිතව වියදම් කළ අපේක්ෂකයෙකුගේ තත්ත්වය වටහා ගැනීමට අපහසු වන්නෙ නැහැ.මෙවැනි වාර්තාවක් මැතිවරණ අපේක්ෂකයෙකු ඉදිරිපත් කරන්නේ ප්‍රථම වතාවටයි. මැතිවරණයක් සඳහා ඉදිරිපත් වන අපේක්ෂකයන් මුදල් සපයා ගත් ආකාරය, වියදම් කළ ආකාරය දැක්වෙන විස්තරයක් ඉදිරිපත් කිරීම සහ මැතිවරණ වියදම් සඳහා උපරිම සීමාවක් පැනවීම කළ යුතුයි කියා අදාළ බලධාරීනට මා යෝජනා කරනවා.මේ දිනවල ඌව පළාත් සභා මැතිවරණ කටයුතුවල යෙදෙමින් විවිධ විවේචන කරන හරීන් ප්‍රනාන්දු මහතා අලුත් ආදර්ශයක් ඉදිරිපත් කළ යුතු බවද ඒ මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n1408267</link>
    <topic>යාපනයේ කලබල ඇති කිරීමට විශාල ලෙස මුදල් වැය කරනවා</topic>
    <author/>
    <content>විදේශ ගත දෙමළ ප්‍රජාවගෙන් කොටසකට යාපනයේ නොසන්සුන්කාරී තත්ත්වයක් පැවැතීම එම රටවල ඔවුන්ගේ පැවැත්ම සඳහා ඉවහල් වන්නක් වී ඇති අතර මෙරට දේශපාලන අන්තවාදී‍ කොටස් මාර්ගයෙන් යාපනයේ කලබල ඇතිකිරීමට ඔවුන් විශාල වශයෙන් මුදල් වියදම් කරන්නේයැයි යාප‍නයේ ආරක්ෂක බළකා ආඥාධිපති මේජර් ජෙනරාල් උදය පෙරේ‍රා මහතා ප්‍රකාශ කළේය.ඔහු මෙබව ප්‍රකාශකළේ කොළඹ පැවති සිව්වැනි ආරක්ෂක සමුළුවෙන්පසු යාපනයේ සංචාරයක නිරත වූ ඔස්ට්‍රෙලියා,ඝානා, සැම්බියා හා නෙදර්ලන්තය ඇතුළු රටවල් 11 ක විදේශ ආරක්ෂක බලධාරින් හමුවේය. මෙම අවස්ථාවට ඉන්දිය හමුදාවේ (විශ්‍රාමික)මේජර් ජෙනරාල් අශෝක් මේතා විශේෂ අමුත්තකු ලෙස සහභාගි වී තිබිණ. මෙහිදි අදාල හමුදා නිලධාරින් හමුවේ යාපනයේ සමාජ ,සංස්කෘතික හා ආගමික පසුබිම ගැන කෙටි හැඳින්විමක් කළ මේජර් ජෙනරාල් උදය පෙරේරා මහතා පශ්චාත් යුද සමයේ යාපනයේ ජනතාවට මානුෂික ආධාර සපයමින් සංවර්ධන වැඩසටහන්වලට සහාය වන ශ්‍රී ලංකා හමුදාව සතු භූමිකාව කුමක්දැයි පහදා දුන්නේය.යාපන ප්‍රගමන මධ්‍යස්ථානය හරහා අධ්‍යාපනය , සෞඛ්‍ය , ආර්ථිකය හා ක්‍රිඩා ක්ෂේත්‍ර නගාලීමට හමුදාව මගින් ව්‍යාපෘති 17 ක් අරඹා තිබුණත් ඔවුන් යාපනයේ පොලිස් හා සිවිල් පරිපාලන බලධාරින් ඉල්ලා නොසිටිනතාක් එහි සිවිල් පරිපාලනයට කිසිසේත් මැදිහත් නොවන බවද ඔහු පැහැදිලි කර දුනනේය."තවත් පවුල් 1118 ක් නැවත පදිංචි කළ යුතුව තිබෙනවා. එහෙත් දැනට සිටින පරිසරයේ ජිවන රටාවට හුරුව ඇතිබැවින් මෙහිම රැඳීසිටීමට ඒ බොහෝ පවුල් සූදානමින් පසුවෙනවා. කෙසේවෙතත් සුදුසු බිම් ප්‍රදේශයන්හි යටිතල පහසුකම් සංවර්ධනය කිරිමෙන් පසු ඔවුන් යළි පදිංචි කිරි‍මට දැනටමත් පියවර‍ ගෙන තිබෙනවා. එහෙත් තවමත් සමහර දේශපාලන කණ්ඩායම් එම ක්‍රියාවලියට හරස් කපමින් සිටිනවා "යැයිද ඔහු කිවේය.ජාතික සංහිඳියාව අරමුනු කරගත් මේ ව්‍යාපෘති ක්‍රියාත්මක කෙරෙන අතරම හමුදාව ජාතික ආරක්ෂාව සම්බන්ධයෙන්ද දැ‍ඩි විමසිල්ලෙන් පසුවන බව ඔහු පැවසීය.සංචාරක විදේශ හමුදා නිලධාරින්ගේ පැනයකට පිළිතුරු දෙමින් ඔහු වැඩි දුරටත් පැවසුවේ දේශපාලන අන්තවාදීන් හා විදේශගත සමහර ද්‍රවිඩ කොටස් අන්තර්ජාතික ප්‍රජාව හමුවේ ශ්‍රී ලංකා හමුදාව සිංහල හමුදාවක් ලෙස හුවා දක්වන බවය." ද්‍රවිඩ තරුණයන් ශ්‍රි ලංකා ආරක්ෂක හමුදාවට එක්වීම වළකාලූයේ එල් ටී ටී ඊ යයි. ඔවුන්ගෙන් එල්ලවූ තර්ජන නිසා බොහෝ හමුදා නිලධාරින්ට තනතුරු හැරයාම හෝ විදේශ ගතවිමට‍ හෝ සිදුව තිබුණා.කෙසේවෙතත් යළිත් ද්‍රවිඩ තරුණයන්ට හමුදා සේවයට බැඳීමට අවස්ථාව පෑදුනු අවස්ථාවේ එල්ටීටීඊ හිතවාදීන් දොරින් දොර යමින් ඔවුනට තර්ජනය කර තිබෙනවා. මේ සියළු බාධක මැද ශ්‍රී ලංකා ස්වෙච්ඡා හමුදා බළකායට යාපනයේ තරුණ තරුණියන් 500 කට වැඩි පිරිසක් එක්ව සිටිනවා 'යැයිද මේජර් ජෙනරාල් වරයා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n1408268</link>
    <topic>කොළඹ පුරවරයේ පාවෙන තොටුපළ වෙළෙඳ සංකීර්ණය ජනතා අයිතියට</topic>
    <author>ධනුෂ්ක ගොඩකුඹුර</author>
    <content>ආසියාවේ ආශ්චර්ය කරා පා නඟන මාතෘ භූමියේ හදවත බඳු කොළඹ පුරවරයේ ඉදිකෙරු‍ණු පාවෙන තොටුපළ වෙළෙඳ සංකීර්ණය ඊයේ (25) ජනතා අයිතියට පැවරිණි.ජරා ජීර්ණ වූ නගරයක් ලොව දියුණුතම පුරවරයක් කරනු පිණිස ජනාධිපති මහින්ද රාජපක්ෂ මහතාගේ නායකත්වයෙන් රාජ්‍ය ආරක්ෂක හා නාගරික සංවර්ධන අමාත්‍යාංශ ලේකම් ගෝඨාභය රාජපක්ෂ මහතාගේ මෙහෙයවීම යටතේ ක්‍රියාත්මක වැඩපිළිවෙළ යටතේ පිටකොටුව බැස්ටියන් මාවත බේරේ වැව ආශ්‍රිතව ඉදිකෙරුණු පාවෙන තොටුපළ නවීන පන්නයේ වෙළෙඳ කුටි 92කින් සමන්විතය. පුරාතන සෞන්දර්යත් නවීන තාක්ෂණයත් එකට කැටි කොට ‍ඉදිකෙරුණු පාවෙන තොටුපළ ජනතා අයිතියට පත් කෙරුණේ ශ්‍රී ලංකා නිදහස් පක්ෂයේ මහ ලේකම්, සෞඛ්‍ය ඇමැති මෛත්‍රීපාල සිරිසේන මහතාගේ සුරතිනි.උළෙලට සහභාගී වීමට පැමිණි මෛත්‍රීපාල සිරිසේන මහතා පිළිගනු ලැබුවේ රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා විසින්. පීත්ත පටිය කපා පාවෙන තොටුපළ ජනතා අයිතියට පවරා දුන් මෛත්‍රීපාල සිරිසේන, ගෝඨාභය රාජපක්ෂ මහතා ඇතුළු පිරිස එහි නිරීක්ෂණ චාරිකාවක ද නියැළුණහ.කැලි කසළින්, තදබදයෙන්, නොයෙකුත් අපචාරවලින් පිරී තිබුණු බැස්ටියන් මාවත මිහිබට සුරපුරයක් කරමින් පාවෙන තොටුපළ යථාර්ථයක් කරනු පිණිස වෙහෙසුණු අය වෙත උපහාර පිරිනැමුණේ මෛත්‍රීපාල සිරිසේන මහතා අතිනි.ලොව දියුණුතම රටවල දක්නට ලැබෙන අන්දමින් ඉදිකෙරුණු පාවෙන තොටුපළ ඒ අයුරින් මෙරට ඉදිකෙරුණු ප්‍රථම වෙළෙඳ සංකීර්ණය වන අතර අලංකාර පරිසරයක නිදහස් සුවය විඳිමින් සාප්පු සවාරියක යෙ‍දීමේ වාසනාව මෙතුළින් ජනතාවට උදා වේ.ජ්‍යෙෂ්ඨ ඇමැති ඒ. එච්. එම්. ෆවුසි, නියෝජ්‍ය ඇමැති ‍ෆයිසර් මුස්තාෆා, පාර්ලිමේන්තු මන්ත්‍රීවරුන් වන ජේ. ආර්. පී සූරියප්පෙරුම, ඒ. එච්. එම්. අස්වර්, දුමින්ද සිල්වා මහත්වරු ඇතුළු පිරිසක් ද මේ අවස්ථාවට එක් ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n1408269</link>
    <topic>ජනපතිගේ නිවැරැදි විදෙස් පිළිවෙත නිසා බටහිර බලවේගවල කුමන්ත්‍රණ පරාජය කළා</topic>
    <author>@ තිහගොඩ සමුහ පී.පී.ජී.සුගතදාස</author>
    <content>ජනාධිපති මහින්ද රාජපක්ෂ මැතිතුමාගේ නිවැරදි විදේශ ප්‍රතිපත්තිය සහ මෙරට ජනතාවගෙන් රජයට ලැබෙමින් තිබෙන සහයෝගය හේතුවෙන් ශ්‍රි ලංකාවේ අවුල්සහගත තත්ත්වයක් උද්ගතකර රජය අස්ථාවර කිරිම සඳහා ඇතැම් බටහිර බලවේගවල විසින් ක්‍රියාත්මක කරනු ලබන කුමන්ත්‍රනකාරි වැඩපිළිවෙළ පරාජය කිරිමට හැකිවි තිබෙන බව විදේශ කටයුතු පිළිබඳ ඇමැති මහාචාර්ය ජී. එල්.පිරිස් මහතා පැවසිය.රට රකින නිල් පවුර, සුරකිමු මව් බිම කඹුරුපිටිය මැතිවරන කොට්ඨාසයේ ශ්‍රි ලංකා නිදහස් පක්ෂ නියෝජින සම්මේලනය අමතමින් ඒ මහතා මෙසේ පවසන ලදී.තිහගොඩ නිලාරා හෝටලයේදි මේ රැස්විම පැවැත්විණිි. තිහගොඩ ප්‍රාදේශිය සභාවේ සභාපති නිර්මාල් සමරසිංහ මහතා ඇතුලු එම සභාවේ ජනතා නියෝජිතයෝ ඇතුලු ජනතාව මේ සමුළුව සංවිධාන කළහ.ඇමැති ජී.එල්. පීරිස් මහතා මෙසේද පැවසිය. සාරධර්ම සුරැකිම ජනතාවගේ යුතුකම හා වගකිම බවත්, වත්මන් ජනාධිපති මහින්ද රාජපක්ෂ මහතාගේ පලපුරුදු දක්ෂ නායකත්වය නිසා මෙරට සාමය ස්ථාපිතකර පෙර නොතිබු තිරසාර සංවර්ධන වැඩපිලිවෙලක් දියත්කර තිබෙන බවද සිහිපත් කළේ ය. වත්මන් ලෝකයේ බොහෝ රටවල ත්‍රස්ත්‍රවාදි ක්‍රියා උත්සන්න වෙමින් පවතින බවත්, යුද ගැටුම් හේතුවෙන් පලස්තිනයේ දහස් සංඛ්‍යාත ජනතාවක් මරණයට පත්වෙමින් තිබෙන බවද හෙතෙම කිය.මෙරටින් ත්‍රස්ත්‍රවාදය තුරන්කර ඇතත්, ඩයස් පෝරාවේ ඇතැම් කොටස් ඊලාම් සිහින අභිමතාර්ථ අතහැර නැති බව අමාත්‍යවරයා ප්‍රකාශ කළේ ය.ඒ පිලිබඳව ජනාධිපතිතුමා ඇතුලු රජය විමසිලිමත්ව සිටින බවද අමාත්‍යවරයා සඳහන් කළේ ය.වත්මන් ලෝකයේ විශාලතම බැංකුව ආසියානු යටිතල සංවර්ධන බැංකුව බවත්, ශ්‍රි ලංකාවේ රාජ්‍ය බැංකු අඩපන කිරිමේ ප්‍රතිපත්තියක් පැවති එක්සත් ජාතික පක්ෂ ආණ්ඩු අනුගමනය කල බවද විදේශ කටයුතු අමාත්‍ය මහාචාර්ය ජි.එල්. පිරිස් මහතා වැඩිදුරටත් ප්‍රකාශ කළේ ය.මහා මාර්ග, වරාය හා නාවික ව්‍යාපෘති අමාත්‍ය රෝහිත අබේගුණවර්ධන මහතා ජනහමුව අමතමින් ශ්‍රි ලංකා වරාය අධිකාරිය වත්මන් රජය යටතේ ලාභ ලබන තත්වයට පත්ව තිබෙන බවත්,නව වරායන්,ගුවන් තොටු පොල,ගුවන් පාලම්,අධිවේගි මාර්ග ඉදිකරමින් ජනාධිපති මහින්ද රාජපක්ෂ මහතාගේ නායකත්වයෙන් යුත් මෙම රජයට ශ්‍රි ලංකාවේ සංවර්ධනය වඩාත් වේගවත් කිරිමට හැකිවි ඇති බවද සඳහන් කළේය.සමුපකාර හා අභ්‍යන්තර වෙළඳ නියෝජ්‍ය ඇමැති හේමාල් ගුණසේකර මහතා සම්මේලනය අමතමින් මහින්ද චින්තන ඉදිරි දැක්ම ශ්‍රිලංකාව සංවර්ධනය කරා ගෙනයන ප්‍රායෝගික වැඩපිළිවෙළලක් බව ප්‍රකාශ කළේ ය.2015 දැයට කිරුලට සමගාමිව මාතර දිස්ත්‍රික්කයේ කඩිනම් සංවර්ධන වැඩසටහන් ක්‍රියාත්මක බවත්, පුර නැගුම ව්‍යාපෘතිය යටතේ තිහගොඩ, යටියන, කිරින්ද සහ කඹුරුපිටිය නගර සංවර්ධනය කිරිමේ වැඩසටහන් දැනටමත් ආරම්භකර තිබෙන බව ද පැවසිය. කඹුරුපිටිය මැතිවරන කොට්ඨාසයේ යටිතල පහසුකම් සංවර්ධනය සදහා වැඩි ප්‍රතිපාදන ප්‍රමානයක් ආර්ථික සංවර්ධන අමාත්‍යාංශය හරහා තමාට ලබාගත හැකිවු බවද නියෝජ්‍ය අමාත්‍ය හේමාල් ගුණා‍සේකර මහතා වැඩිදුරටත් පැවසිය.කඹුරුපිටිය මැතිවරන කොට්ඨාසයේ නිල් රැල්ල ශ්‍රි ලංකා නිදහස් පක්ෂ නියෝජිත සම්මේලනය සාර්ථකකරගැනිම සඳහා උපරිම සහයෝගය ලබාදිම පිළිබඳව තිහගොඩ ප්‍රාදේශාය සභාවේ සභාපති නිර්මාල් සමරසිංහ, උප සභාපති සුසිල් කරුණාතිලක මහත්වරුන් ඇතුලු තිහගොඩ, කිරින්ද-පුහුල්වැල්ල හා කඹුරුපිටිය ප්‍රාදේශිය සභාවන්හි සභාපති, උප සභාපති ඇතුලු ජනතා නියෝජිතයින්ට සහ රැස්විමට සහභාගිවිමෙන් සහයෝගය ලබාදුන් ජනතාවට කඹුරුපිටිය මැතිවරන කොට්ඨාශයේ ශ්‍රි ලංකා නිදහස් පක්ෂ ප්‍රධාන සංවිධායක, මාතර දිස්ත්‍රික් පාර්ලිමේන්තු මන්ත්‍රි, සමුපකාර හා අභ්‍යන්තර වෙළඳ නියෝජ්‍ය ඇමැති හේමාල් ගුණසේකර මහතා කෘතඥතාව ප්‍රකාශ කළේ ය.දේශිය වෛද්‍ය ඇමැති සාලින්ද දිසානායක, සබරගමුව පළාත් මහ ඇමැති මහිපාල හේරත් මහත්වරුද සම්මේලනය ඇමතූහ.ශ්‍රි ලංකා නිදහස් පක්ෂයේ නියෝජිතයින්, සාමාජිකයන්, ප්‍රදේශවාසි ජනතාව ඇතුළු විශාල පිරිසක් මෙම රැස්විමට සහභාගිවුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082610</link>
    <topic>පෙර පාසල්-ගුරුවරුන්ගේ සුබසාධනයට සමුපකාර සමිතියක් ආරම්භ කරනවා</topic>
    <author>පොල්ගහාවෙල සමූහ එල්. පී‍. තිලකරත්න</author>
    <content>පෙර පාසල් ගුරුවරුන්ගේ සුබසාධනය සඳහා සමුපකාර සමිතියක් ආරම්භ කරන බව සමුපකාර හා අභ්‍යන්තර වෙ‍ළඳ ඇමැති ජොන්ස්ටන් ප්‍රනාන්දු මහතා ප්‍රකාශ කළේය.පළාත් සභා සහ පළාත් පාලන අමාත්‍යංශය විසින් පෙර පාසල් සංවර්ධනය කිරීම සඳහා නිකවැරටිය ආසනයේ පෙර පාසල් 110කට රුපියල් ලක්ෂ 60ක ප්‍රතිපාදන බෙදාදීම වෙනුවෙන් පැවැති උත්සවය අමතමින් ඇමැතිවරයා මේ බව ප්‍රකාශ කළේය. උත්සවය නිකවැරටිය නිව් නන්දා සිනමා ශාලාවේ දී පසුගිය දා පැවැත්විණි.එහිදී වැඩිදුරටත් අදහස් දැක්වු ඇමැතිවරයා මෙසේ පැවැසීය.රටතුළ වේගවත් සංවර්ධනයක් සිදුවෙනවා. නමුත් විපක්ෂය ඊට විරුද්ධත්වයක් ප්‍රකාශ කරනවා. ගුණමකුවෝ වගේ තමයි කටයුතු කරන්නේ. වර්තමානයේ පෙර පාසල් මුහුණ දී ඇති ගැටලු අපි හඳුනාගෙන තිබෙනවා. එම ගැටලුවලට විසඳුමක් ලෙස පෙර පාසල් ගුරුවරුන් සුබසාධනය නංවාලීමට කටයුතු කරනවා. එම වැඩපිළිවෙළ නිකවැරටිය ආසනයේ ආරම්භ කිරීමට මම සුදානම්.මෙහිදී ඇමැති ජොන්ස්ටන් ප්‍රනාන්දු මහතා සහ නියෝජ්‍ය ඇමැති ඉන්දික බණ්ඩාරනායක මහතා එක්ව එම ප්‍රතිපාදන පෙර පාසල් සඳහා බෙදාදෙන ලදී. මෙම උත්සවයට නිකවැරටිය සහ කෙ‍ාබෙයිගනේ ප්‍රාදේශීය සභා සභාපතිවරු ඇතුළු මන්ත්‍රිවරුන්ද, පෙර පාසල් දරුවන් සහ ගුරුවරු විශාල සංඛාවක්ද එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082611</link>
    <topic>කියුබාවට එරෙහි සම්බාධක ගැන සම්මන්ත්‍රණයක් 27 සවස 3ට කොළඹදී</topic>
    <author/>
    <content>“කියුබාවට එරෙහි සම්බාධක ග්වන්තනමෝ කඳවුර සහ කියුබානු විරෝධී සමාජ වෙබ් අඩවි ජාල, ජාත්‍යන්තර නීතියට සහ සාමයට පටහැනිය යන මැයෙන්” සම්මන්ත්‍රණයක් මෙම 27දා සවස 3.00ට කොළඹ 07, ස්ටැන්ලි විජේසුන්දර මාවතේ 275/5 ස්ථානයේ පිහිටි ශ්‍රී ලංකා විද්වත් වෘත්තිකයන්ගේ සංවිධානයේ සම්මන්ත්‍රණ ශාලාවේ දී පැවැත්වේ.මෙම සම්මන්ත්‍රණයේ දී ජ්‍යෙෂ්ඨ ඇමැති තිස්ස විතාරණ, ශ්‍රී ලංකා‍ෙව් කියුබානු වැඩබලන තානාපතිනි ඉන්දිරා ලෝපස් නීතිඥ ප්‍රේමාදර දිසානායක යන මහත්ම මහත්මීන් දේශන පවත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082612</link>
    <topic>‘සන්ධානය ඌවේ ලබන ජය විජයග්‍රහණයක් කර ගනිමු’</topic>
    <author/>
    <content> එක්සත් ජනතා නිදහස් සන්ධානය ඌව පළාතේ ලබන ජයග්‍රහණය විජයග්‍රහණයක් බවට පත්කරමු යැයි සමස්ත ලංකා සමෘද්ධි සංවර්ධන සහ කෘෂිකර්ම පර්යේෂණ නිෂ්පාදන සහකාර නිලධාරි සංගමය නිවේදනයක් නිකුත් කරමින් පවසයි.එම සංගමයේ ලේකම් බස්නාහිර පළාත් සභා මන්ත්‍රී එස්. ඒ. ඩී. ජගත් කුමාර මහතාගේ අත්සනින් නිකුත් කැර ඇති එම නිවේදනය මෙසේය.සමෘද්ධි සංවර්ධන නිලධාරින්ගේත්, (දිවි නැඟුම) කෘෂි පර්යේෂණ නිලධාරින්ගේත්, අයිතිවාසිකම් හා පහසුකම් ලබාදීමට මෙතෙක් පැවැති සෑම රජයකටම වඩා වැඩි අවධානයක් යොමුකර කටයුතු කරනු ලැබුවේත්, මෙම නිලධාරින්ගේ අයිතිවාසිකම් ලබාදීමට කටයුතු කළේ ජනාධිපති මහින්ද රාජපක්ෂ මහතා හා බැසිල් රාජපක්ෂ මහතා ඇතුළු වර්තමාන සන්ධාන රජයයි. විශේෂයෙන් සමෘද්ධි නිලධාරින් රාජ්‍ය සේවයේ පූර්ණ විශ්‍රාම වැටුප් හිමි තනතුරක පිහිටුවීම මෙන්ම දිවි නැඟුම දෙපාර්තමේන්තුව පිහිටුවා රාජ්‍ය සේවයේ නිලධාරින් ලබන අයිතිවාසිකම් හා පහසුකම් ලබාදීමට විවිධ බාධක හා අභියෝග හමුවේ නොලැසී කැපවීමෙන් කටයුතු කරනු ලැබූවේ සන්ධාන රජයයි.එසේම කෘෂිකර්ම පර්යේෂණ නිලධාරින්ගේ හා සමෘද්ධි නිලධාරින්ගේ බොහෝ ගැටලුවලට විසඳුම් ලබාදෙමින් අප නිලධාරින් මඟින් ජනතාවගේ දිළිඳුකම් පිටුදැකීමට මෙන්ම ගොවි ජනතාව නගාසිටුවීමට නිවැරැදිව මෙහෙයවනු ලැබුවේත්, පොදුවේ සමස්ත රාජ්‍ය සේවයේ අයිතිවාසිකම් ලබාදීමට කටයුතු කරනු ලැබුවේත්, මෙම රජයයි.ඒ අනුව ඉදිරි දින කිහිපය තුළ අප සංගමයට සම්බන්ධ සමෘද්ධි හා කෘෂි නිලධාරින්ගේ සහභාගිත්වය ඇතිව ඌව පළාත් සභා මැතිවරණයේ ජයග්‍රහණය වෙනුවනේ විශාල සහයෝගයක් ලබාදීමට අප සංගමයේ විධායක සභාවේ ඒකමතික අනුමැතිය ලැබුණි. එබැවින් ඉදිරි දිනවල අප සංගමය සංවිධාන කරනු ලබන ඌව පළාත් සභා මැතිවරණයේ ජයග්‍රහණය වෙනුවෙන් පවත්වනු ලබන රැස්වීම් හා දැනුවත් කිරීමේ වැඩසටහන් සඳහා සහභාගි වන මෙන් සමස්ත සමෘද්ධි හා කෘෂි නිලධාරින්ගෙන් ඉල්ලා සිටිමු. ඒ සඳහා 25,000කට ආසන්න අප සංගමයේ සාමාජික සමෘද්ධි කෘෂි නිලධාරින්ගේ සහය රජය වෙත හිමිවනු ඇත.එසේ කිරීමට ඕනෑම වෘත්තීය සමිති සාමාජිකයකුට මෙන් ම සමෘද්ධි හා කෘෂි නිලධාරින්ට හැකිවනු ඇති අතර එය පරාජයේ ළුභීතිකාවෙන් ඇලලී සිටින ඇතැම් දේශපාලන පක්ෂ පවසන පරිදි රාජ්‍ය සේවකයන් දේශපාලනයේ යෙදීමක් නෙවානු ඇත. මෙය වෘත්තීය සමිති සාමාජිකයන්ට ආයතනසංග්‍රහ මගින් තහවුරු කර ඇති අයිතියිකි. විශේෂයෙන් ම තම අයිතිවාසිකම් හා පහසුකම් ලබාදෙන රජයක් හා පක්ෂයක් බලනයට පත්කිරීමට සමෘද්ධි හා කෘෂි නිලධාරින්ට ඇති අයිතිය රැක ගැනීමට අප සංගමය පෙරමුණ ගනු ලැබේ. එසේම ඒ අනුව වර්තමාන රජය සමඟ එකතුව රජයේ ජයග්‍රහණයට කැපවනවා මෙන් ම සාමාජික නිලධාරින්ගේ අයිතිවාසිකම් සුරක්ෂිත කිරීමට ඒ හා සමාන කැපකිරීමක් සිදුකරන බව වැඩිදුරටත් සඳහන් කරමි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082613</link>
    <topic>පාරිසරික ගැටලු - දේශගුණික විපර්යාස ගැන සියලු දෙනාම දැනුවත්වීම ඉතා වැදගත්</topic>
    <author> @ සමන්ති මිරියගල්ල කඩුවෙල සමූහ</author>
    <content>පොදු පාරීසරික ගැටලු විසඳා ගැනීමට අප සැම එක්ව කටයුතු කළ යුතු අතර සියලු දෙනාටම බලපාන පාරිසරික ගැටලු හා දේශගුණික විපර්යාසයන් පිළිබඳව ප්‍රජාව හැටියට සැවොම දැනුවත්වීම ඉතා වැදගත් වන බව “ පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත මහතා පැවසීය.ඒ මහතා එසේ ප්‍රකාශ කළේ, පරිසර කළමනාකරණය හා ගෘහස්ථ සකසුරුවම්කම පිළිබඳව නිලධාරීන් දැනුවත් කිරීමේ දීප ව්‍යාප්ත වැඩසටහනේ ප්‍රථම අදියර කඩුවෙල කොට්ඨාසයෙන් අරඹමිණි. බත්තරමුල්ල, “අපේ ගම” ශ්‍රවණාගාරයේ දී (23) දින පැවැති වැඩමුළුවකට එක්වෙමිනි. මේ වැඩමුළුව සඳහා කඩුවෙල කොට්ඨාසයේ දිවි නැගුම සංවර්ධන නිලධාරින් හා ප්‍රතිලාභින් හයසියකට අධික පිරිසක් එක්ව සිටියහ.වැඩිදුරටත් කතා කළ අමාත්‍ය , සුසිල් ප්‍රේමජයන්ත මහතා, ප්‍රජාවගේ සංවර්ධනය උදෙසා ග්‍රාමීය ජනතාව වෙත සමීපව කටයුතු කළ හැකි නිලධාරීන් පිරිසක් ලෙස දිවි නැගුම සංවර්ධන නිලධාරින් හඳුන්වන්න පුළුවන්. ඔවුන් විසින් ඉදිරිපත් කෙරෙන නව යෝජනා සමාජයට ඉතා ඵලදායි. ඔවුන් අප හිතනවාටත් වඩා ඉදිරි දැක්මක් ඇති නිලධාරින් පිරිසක් ලෙසිනුයි මා දකින්නේ.පරිසරයේ පිරිසුදුකම කැලිකසළ බැහැර කිරීම පිළිබඳව වඩා දැනුවත් විය යුතු කාලයක් මෙය. අපි හැමෝටම බලපාන පිරිසර ගැටලුවක් ඇති කරන්නෙ ඉතා පුංචිම පුංචි මදුරුවකු විසින්. ඩෙංගු රෝගයෙන් වැහි කාලයේ දී වඩාත් පරිස්සම් විය යුතුයි. ප්‍රජාව හැටියට ඒ පිළිබඳව දැනුවත් වීමයි වැදගත්.පරිසර කළමනාකරණය වගේම ගෘහස්ථ සකසුරුවම පිළිබඳව හිතන්නට ඕනෙ. කඩුවෙල ආසනයේ තෝරාගත් සෑම ගෘහයකටම සෙවිලි තහඩු, මුළුතැන්ගෙයි උපකරණ කට්ටල ලබාදීමත් අප ජංගම සේවා වැඩසටහන් මඟින් කරනවා. අක්ෂි පරීක්ෂාව, අක්ෂි කාච ලබාදීම, වෛද්‍ය ප්‍රතිකාර වගේම විවිධ ස්වයං රැකියා පුහුණු, රූපලාව්‍ය වැඩසටහන් ක්‍රියාත්මක කෙරෙනවා. තරුණ පරපුර මත්කුඩු වලින් වළක්වා ගන්න අන්තරායකාර ඖෂධ පාලන ජාතික මණ්ඩලය යොදාගෙන දැනුවත් කිරීම් සිදු කරනවා. මේ සියල්ල ගෘහස්ථ සකසුරුවම්කම ගොඩ නඟාගන්න ඉවහල් වෙන සාධකයන්. මේ වැඩසටහන අවසන් වෙන්නෙ පවුල් පන්දහසකට ඍජු ප්‍රතිපාදන සැලසීමෙන්.කඩුවෙල දිවි නැගුම සංවර්ධන නිලධාරින් පසුගිය දිනවල ඉදිරිපත් කළ නව යෝජනාවන් නුදුරේදීම ක්‍රියාත්මක කරන්නට බලාපොරොත්තු වෙනවා. ඒ ශිෂ්‍යත්ව විභාගය හා සාමාන්‍ය පෙළ විභාගයන්ට මුහුණ දෙන දූ දරුවන් වෙනුවෙන් නොමිලේ අධ්‍යාපන සම්මන්ත්‍රණ පැවැත්වීම. පුහුණු ගුරුවරුන් යොදාගෙන කඩුවෙල තෝරාගත් පාසල්වල මේ සම්මන්ත්‍රණ පවත්වනවා. කඩුවෙල දිවි නැගුම සංවර්ධන නිලධාරින් වෙත මෙහි ගෞරවය හිමිවිය යුතුයි. මේ මඟින් දෙමාපියන්ට විශාල මුදලක් ඉතිරි වෙනවා. දිවි නැගුම සමඟ සම්බන්ධ පවුල් වලට මෙහි මූලිකත්වය ලබා දීමට කටයුතු කරනවා. මීටත් වඩා දිවි නැගුමක් තියේවිද? පාසල් ළමයින් වෙනුවෙන් ඉදිරියේ දී පාසල් පොත් පත් පමණක් නෙවෙයි, බෑග්, වතුර බෝතල්, කවකටු පෙට්ටි, ආදී සියලුම උපකරණ ලබා දෙන්නත් අපි සැලසුම් කර තියෙනවා. දරුවන්ට හොඳින් අධ්‍යාපනය ලබාදීමෙන් ඔවුන්ට හොඳ අනාගතයක් සලසා දෙන්න පුළුවන්.දිවි නැගුම සංවර්ධන දෙපාර්තමේන්තුව කලාප අංක - 01 (අතිරේක අධ්‍යක්ෂ ජනරාල්), ආර්. පී. බන්දුල තිලකසිරි මහතා- පවුලක් විදිහට ගෘහ ආර්ථික ඒකක සංවර්ධනය කරමින් පවුල තුළ වියදම් අවම කර ගැනීම, සකසුරුවම්කම පිළිබඳ ප්‍රජාව දැනුවත් කිරීම ක්‍රියාවට නන්වන තවත් මොහොතක් ලෙස මෙය හඳුන්වන්න පුළුවන්.අද දිවි නැගුම සංවර්ධන නිලධාරින් විදියට මෙවැනි හරවත් යෝජනා ගෙනල්ල පරිසරය පිළිබඳව ජනතාව දැනුවත් කිරීමට කටයුතු සිදු කරන වැඩපිළිවෙළක්. මෙය තමයි සහභාගීත්ව සංවර්ධන ප්‍රවේශය. මහින්ද චින්තන ඉදිරි දැක්ම සමඟ ඔබ අප නියෝජනය කරන දිවි නැගුම වැඩපිළිවෙළ දිළිඳුකම අවම කරමින් රට ආර්ථික වශයෙන් සංවර්ධනය කරන වැඩපිළිවෙළයි.ආර්ථික සංවර්ධන ඇමැති බැසිල් රාජපක්ෂ මහතා රජයේ ප්‍රතිපාදන ගම්වලට ලබා දී තියෙනවා. ක්‍රමවේදන් සමඟ ජනතාවට පහසුකම් ලබාදීමට අපේ නිලධාරින් දිවි නැගුම සමඟ ක්‍රියාකාරිව දායක වෙලා තියෙනවා. ගම්මට්ටමින් සාර්ථක අත්දැකීම් සමඟ ඉදිරියට පැමිණි කොට්ඨාසයක් ලෙස කඩුවෙල දකිනවා.ගෘහස්ථ කසළ කළමනාකරණය සහ ඝන අපද්‍රව්‍ය කළමනාකරණය පිළිබඳව මධ්‍යම පරිසර අධිකාරියේ නියෝජ්‍ය අධ්‍යක්ෂ චතුර මල්වාන මහතා කතා කළ අතර, දිවිය සුරකිමු - ඩෙංගු දුරලමු තේමාව යටතේ ඩෙංගු මර්දන ඒකකයේ අධ්‍යක්ෂ හසිත තිසේරා, ගෘහස්ථ සකසුරුවම්කම පිළිබඳව පදනම් ආයතනයේ ප්‍රවීණ දේශක අජිත් ජයවර්ධන මහත්වරුන් විසින් දෙසුම් පවත්වන ලදී. .මධ්‍යම පරිසර අධිකාරියේ සභාපති ඩී. ඩබ්. ප්‍රතාපසිංහ, පරිසර අධිකාරියෙ සහකාර ලේකම් තුෂාර කුරේ මහත්වරුන් ද කතා කළහ. වෛද්‍ය සාරංග අලහප්පෙරුම, පරිසර අධිකාරියේ නිලධාරින්, කඩුවෙල නාගරික මන්ත්‍රීවරුන් , දිවි නැගුම නිලධාරින් හා ප්‍රති ලාභීන් විශාල පිරිසක් මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082614</link>
    <topic>ඔබාමාට හා බෙන්ජමින්ට නොබෙල් සාම ත්‍යාගය පිරිනැමීම මානව සංහතියටම සිදුවු කෲරතම ඉරණමයි</topic>
    <author/>
    <content>බැරක් ඔබාමා හා බෙන්ජමින් නෙතනියාහු යන අයට 1999 වසරේදී නොබෙල් සාම ත්‍යාගය පිරිනැමීම මානව සංහතියට අත්දැකීමට සිදුවූ කෲරතම ඉරණම බව ජාතික භාෂා හා සමාජ ඒකාබද්ධතා ඇමැති වාසුදේව නානායක්කාර මහතා පවසයි.ගාසා තීරයේ සිදුවන මිනිස් සංහාරයට විරෝධය පළ කරමින් ප්‍රජාතන්ත්‍රවාදී වාමාංශික පෙරමුණ නිවේදනයක් නිකුත් කරමින් නානායක්කාර මහතා පවසයි.ගෝලීය වශයෙන් ක්‍රියාත්මක බලවේග සමඟ එකමුතුව අධිරාජ්‍යවාදී ප්‍රචණ්ඩත්වයට එරෙහිව ක්‍රියාත්මක වීමට කාලය එළඹ ඇති බව ද වාසුදේව නානායක්කාර මහතා කියයි.එම නිවේදනයේ මෙසේ ද සඳහන් වේ.ගාසා තීරයේ පලස්තීන ජනතාවට අත්විඳීමට සිදුවී ඇති ජීවිත හානි සහ බියකරු තුවාල ඇතුළු අනෙකුත් ආපදා ගැන අප මහත්සේ කම්පාවට පත්වීමු. බියපත් වූ ළමයින්, කාන්තාවන්, රෝගීන් සහ වියපත් වුවන් රැකවරණ පතා රොක් වු පාසල් සහ රෝහල් ද යුද්ධමය ඉලක්ක බවට පත්ව ඇති ආකාරය අදහාගත නොහැක. අප මේ බෝම්බ දැමීම දකින්නේ හුදෙක් ගොඩනැගිලි ආදී පහසුකම් විනාශ කිරීමකට වඩා ජනතාව‍ගේ සංස්කෘතියක් විනාශ කරමින් පලස්තීනයේ රාජ්‍යයත්වය ආක්‍රමණය කිරීමක් ලෙසටය.අරාබි රාජ්‍යවලින් වැඩි හරියක් තම නිහඬතාවය තුළින් ඊශ්‍රායලයට සහයෝගය දී ඇති බව පැහැදිලිය. එමගින් පලස්තීනය තුළ මානුෂික අර්බුදයක් ඇති කොට ගාසාහී තත්ත්වය නොසන්සිඳුණ මට්ටමක පවත්වාගෙන යාමටත් ඊශ්‍රායලයට අවශ්‍යව ඇත.මුස්ලිම් රාජ්‍යවල මත සහ ප්‍රතිපත්ති ස්ථාවරයන් කෙබදු වුවත් ඒ හැමගේ බැඳුණු වගකීම විය යුත්තේ ඊශ්‍රායලය නිර්දය ලෙස විවේචනය කිරීම සහ තවත් රාජ්‍යවල සහාය ද ඇතිව ඊශ්‍රායලය විසින් ගාසාහී ඇති කොට ඇති ප්‍රචණ්ඩත්වයට එරෙහිව මතයක් ගොඩනැගීමය. ගෝලීය අධිරාජ්‍යවාදීන්ගේ නායකත්වය තුළින් 1999 වර්ෂයේ දී බැරැක් ඔබාමා සහ බෙන්ජමින් නෙතනියාහු මහත්වරුන්ට සාමය සඳහා වූ නොබෙල් ත්‍යාගය පිරිනැමීම මානව සංහතියට අත්දැකීමට සිදු වූ කෲරතම ‍ඉරණමක් ලෙස මේ අවස්ථාවේ හැඳින්විය හැකිය.මුස්ලිම් ජාතීන් අතරේ ඇති සියා සහ සුන්නි ඇදහිලි වෙනස්කම්වල අවසානයක් දැකීමටත් ගෝලීය වශයෙන් ක්‍රියාත්මක බලවේග සමඟ එකමුතුව අධිරාජ්‍යවාදී ප්‍රචණ්ඩත්වයට එරෙහිව ක්‍රියාත්මක වීමටත් දැන් කාලය පැමිණ ඇත.ලොව හැම දිශාවකම ඇතිවන මෙවැනි ලේ පිපාසිත යුද්ධ නැති කිරීමට නම් ලෝවැසි සියලු ජනතාවන් තම තමන්ගේ සංස්කෘතිකමය සහ වාර්ගික වෙනස්කම් පසෙකලා අධිරාජ්‍යවාදී බලවේගවලට එරෙහිව එකමුතු විය යුතුය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082615</link>
    <topic>හයවැනි සැකකරු ගැන නීතිපති උපදෙස් ගන්න උධෘත නීතිපතිට යොමු කරන්නැයි නියෝග</topic>
    <author>මල්වාන සමූහ - මහානාම විතානගේ</author>
    <content>කැලණිය ප්‍රාදේශීය සභා මන්ත්‍රී හසිත කැලුම් මඩවල (එජනිස) ඝාතන සිද්ධියේ හයවන සැකකරු වන ඉශාන් හේෂාන් එදිරිසිංහ නැමැත්තා සම්බන්ධව නීතිපති උපදෙස් ලබාගැනීම සඳහා එහි උධෘත නීතිපතිවරයාට යොමුකරන ලෙසට මහර මහේස්ත්‍රාත් දර්ශිකා විමලසිරි මෙනෙවිය ඊයේ (25 වැනිදා) අපරාධ පරීක්ෂණ දෙපාර්තමේන්තුවට නියම කරනු ලැබුවාය.මේ හයවන සැකකරුට එරෙහිව වැඩිදුර විභාගය ඊයේ (25) මහර මහේස්ත්‍රාත් අධිකරණයේ නැවත කැඳවූ අවස්ථාවේ අපරාධ පරීක්ෂණ දෙපාර්තමේන්තුවේ විශේෂ අපරාධ විමර්ශන අංශයේ පොලිස් පරීක්ෂක මාධව ගුණවර්ධන මහතා අධිකරණය හමුවේ කරුණු දක්වමින් මෙසේ කීය.මේ සිද්ධිය ගැන මෙතෙක් සිදුකළ විමර්ශන කටයුතුවල වැඩිදුර වාර්තාවක් අධිකරණයට ඉදිරිපත් කරනවා. හයවන සැකකරු ළඟ තිබී අත්අඩංගුවට ගන්නා ලද ලැප්ටොප් පරිගණයේ විෂ්ලේෂණ වාර්තාව මොරටුව විශ්වවිද්‍යාලයේ පරිගණක අංශයෙන් ලැබී තිබෙනවා. එයද අධිකරණයට ඉදිරිපත් කරනවා. හයවන සැකකරු වෙනුවෙන් පෙනී සිටි නීතිඥ චන්ද්‍රා සේනානායක මහත්මිය අධිකරණයට කරුණු දක්වමින් අධිකරණයට ඉදිරිපත් කළ වැඩිදුර වාර්තාවේ පිටපත් ලබා දෙන ලෙසට අධිකරණයෙන් ඉල්ලීමක් කළාය. මෙහිදී මහේස්ත්‍රාත්වරිය එයට අවසරය ලබා දෙමින් ලැප්ටොප් පරිගණකයේ වාර්තාව ලැබී තිබෙන නිසා ඒ සම්බන්ධව නීතිපති උපදෙස් ලබාගැනීම සඳහා එහි උධෘත නීතිපතිවරයාට යොමු කරන ලෙසට නියම කළාය.නීතිපති උපදෙස් සඳහා වැඩිදුර විභාගය ලබන ඔක්තෝබර් මස 27 වැනි දිනට කල්තබන ලදී. අපරාධ පරීක්ෂණ දෙපාර්තමේන්තුවේ විශේෂ අපරාධ විමර්ශන අංශය පැමිණිල්ල මෙහෙයවන ලද අතර හයවන සැකකරු වෙනුවෙන් නීතිඥ චන්ද්‍රා සේනානායක මහත්මිය ද අගතියට පත් පාර්ශ්වය වෙනුවෙන් නීතිඥ දේශාල් පෝල් මහතා ද පෙනී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082616</link>
    <topic>දරුවකු පැහැර ගන්නා බවට තර්ජනය කර කප්පම් ඉල්ලූ සැකකරු රිමාන්ඩ්</topic>
    <author>මල්වාන සමූහ - මහානාම විතානගේ</author>
    <content>කඩවත ප්‍රදේශයේ 12 හැවිරිදි පාසල් සිසුවකු පැහැරගෙන යන බවට තර්ජනය කරමින් මවුපියන්ගෙන් රුපියල් ලක්ෂ දෙකක කප්පම් මුදලක් ඉල්ලූ බව කියන පුද්ගලයකු ලබන මස 03 වැනිදා දක්වා රක්ෂිත බන්ධනාගාරගත කළ මහර මහේස්ත්‍රාත් දර්ශිකා විමලසිරි මෙනෙවිය ඔහුගේ බිරිය අධිකරණය මඟහැර සිටි නිසා ඇය වහාම අත්අඩංගුවට ගෙන අධිකරණයට ඉදිරිපත් කරන ලෙසට ද වරෙන්තුවක් නිකුත් කළාය.මැල්සිරිපුර ප්‍රදේශයේ පදිංචි මේ අඹුසැමි යුවළ මෙවැනිම චෝදනාවකට වැල්ලවත්ත සංවිධාත්මක අපරාධ කොට්ඨාසය මඟින් අත්අඩංගුවට ගෙන අධිකරණයට ඉදිරිපත් කිරීමෙන් පසුව එම අඹුසැමි යුවළ රක්ෂිත බන්ධනාගාර ගත කළ අතර පසුව බිරිය ඇප මත මුදාහැර තිබිණි. ඒ අනුව කඩවත පොලිසියේ ඉල්ලීමකට මොහු බන්ධනාගාරය හරහා අධිකරණයට ඉදිරිපත් කළේය.මෙහිදී කඩවත පොලිසියේ සැරයන් පණ්ඩිතරත්න මහතා (18890) අධිකරණයට කරුණු දක්වමින් පැවැසුවේ මේ පුද්ගලයා ත්‍රිරෝද රථ රියැදුරෙක්. ඔහුගේ ත්‍රිරෝද රථයෙන් ගමන් ගන්නා අය සමඟ හිතවත් වී ඔවුන්ගේ දුරකථන අංක ලබා ගන්නවා. මොහුගේ ජංගම දුරකථනයේ අංකය ද ඔවුනට ලබා දෙනවා. පසුව මොහු තමා ළඟ තිබෙන වෙනත් ජංගම දුරකථනයකින් මෙසේ කප්පම් ඉල්ලනවා. මේ අඹුසැමි යුවළ වෙනත් අපරාධ රැසකටම සම්බන්ධයි. වැඩිදුර විභාගය ලබන මස 03 වැනි දිනට කල් තැබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082617</link>
    <topic>සදාචාර නොවන වැඩසටහන් පෙන්වන බස් රූපවාහිනි නතර කිරීමට පියවර</topic>
    <author>ක්‍රිස්ටි මහේෂ් ද සිල්වා</author>
    <content>රූපවාහිනි යන්ත්‍ර යොදා ගනිමින් සදාචාරාත්මක නොවන බස් රූපවාහිනි සේවා මඟින් සිදුකරන ප්‍රචාරයන් නතර කිරීම සඳහා පෞද්ගලික ප්‍රවාහන සේවා අමාත්‍යාංශය මඟින් රාජ්‍ය ආරක්ෂක ලේකම් ගෝඨාභය රාජපක්ෂ මහතාව දැනුවත් කිරීමට පියවර ගෙන තිබේ. මෙසේ අමාත්‍යාංශය මඟින් පියවර ගෙන ඇත්තේ මෙවැනි අකටයුතුකම් නතර කිරීම සඳහා ප්‍රමාණවත් කාර්ය මණ්ඩලයක් අමාත්‍යාංශය සතු නොවීම හේතු කොට ගෙන බව එම අමාත්‍යාංශයේ නිලධාරියකු සඳහන් කළේය.යම් සමාගමක් මඟින් සපයා ඇති රූපවාහිනි යන්ත්‍ර, ඩී.වී.ඩී. යන්ත්‍ර ඔස්සේ මෙම රූපවාහිනි සේවාව ක්‍රියාත්මක කරනු ලබන්නේ අමාත්‍යාංශයේ කිසිදු අනුමැතියකින් තොරව බව පරීක්ෂණයකින් සනාථ වී තිබේ. පෙන්ඩ්‍රටීව් සහ සංයුක්ත තැටි යොදා ගනිමින් සදාචාරයට කිසිසේත් නොගැළපෙන වැඩසටහන් සහ නර්තන වැඩසටහන් මෙමගින් ප්‍රචාරය කරනු ලබන අතර සම්පූර්ණයෙන් ම මෙය නතර කිරීමට අමාත්‍යාංශය තීරණය කර ඇතැයි හෙතෙම සඳහන් කළේය.ඒ අනුව ඉදිරියේ දී මේ සම්බන්ධයෙන් පෞද්ගලික ප්‍රවාහන ඇමැති සී. බී. රත්නායක මහතා අමාත්‍ය මණ්ඩලය දැනුවත් කිරීමට නියමිත අතර එවැනි බස් රථ රියැදුරන් හා කොන්දොස්තර මහත්වරුන් ප්‍රථමයෙන් දැනුවත් කිරීමටත් පසුව නීතිය හමුවට ගෙන ඒමට තීරණය කර ඇතැයි මේ සම්බන්ධයෙන් ‘දිනමිණ’ කළ විමසීමක දී පෞද්ගලික ප්‍රවාහන අමාත්‍යාංශයේ උසස් නිලධාරියකු වැඩිදුරටත් පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082618</link>
    <topic>‘ශිල්ප උදාන 2014’ 28දා සිට</topic>
    <author>චන්දිමා එදිරිමාන්න</author>
    <content>සාම්ප්‍රදායික කර්මාන්ත හා කුඩා ව්‍යවසාය සංවර්ධන අමාත්‍යාංශයේ අනුග්‍රහය ඇතිව ජාතික ශිල්ප සභාව මඟින් වාර්ෂිකව සංවිධානය කරනු ලබන ශිල්ප ජාතික හස්ත කර්මාන්ත ප්‍රදර්ශනය මෙවරත් “ශිල්ප උදාන 2014”නමින් අගෝස්තු මස 28 වන දින සිට 31 දින දක්වා කොළඹ සිරිමාවෝ බණ්ඩාරනායක අනුස්මරණ ප්‍රදර්ශන මධ්‍යස්ථානයේ දී පැවැත්වේ.එය ජනාධිපති මහින්ද රාජපක්ෂ මහතාගේ ප්‍රධානත්වයෙන් ආරම්භ කිරීමට නියමිතය. දිනපතා උදේ 9.00 සිට ප. ව.10.00 දක්වා මේ ප්‍රදර්ශනය පැවැත්වේ.මේ ජාතික ප්‍රදර්ශනයට සමගාමීව හස්ත කර්මාන්ත ශිල්පීන්ගේ අලෙවි පහසුකම් නැංවීම අරමුණු කොට ගෙන පවත්වන හස්ත කර්මාන්ත අලෙවිපොළ මෙවර අලෙවි කුටි 130 කින් යුතුව පැවැත්වීමට සැලසුම් කොට ඇත.දේශීය හස්ත කර්මාන්ත ශිල්පීන්ගේ භාණ්ඩ අලෙවි කර ගැනීම සඳහා ලැබෙන ඉතා මහඟු අවස්ථාවක් වන මෙහිදී තත්ත්වයෙන් උසස් ගුණාත්මක භාවයකින් යුතු භාණ්ඩ ඉතා සාධාරණ මිලට නිෂ්පාදකයා වෙතින් ම මිල දී ගැනීමට පාරිභෝගික ජනතාවට ද අවස්ථාව සැලසේ.එසේම දේශීය හා විදේශීය හස්ත කර්මාන්ත භාණ්ඩ ඇණවුම්කරුවන්ටත්, නූතන හස්ත කර්මාන්ත වෙළඳපළ පිළිබඳව අවබෝධයක් ලබා ගැනීමට බලාපොරොත්තුවෙන් සිටින ආධුනික අත්කම් ශිල්පීන්ටත්, තම රටේ නිර්මාණකරුවන්ගේ අභිමානය පිළිබඳ උනන්දුවක් දක්වන මහජනතාවටත්, මෙය කදිම අවස්ථාවක් වනු ඇත.මේ පිළිබඳ ඊයේ (25 ) රජයේ ප්‍රවෘත්ති දෙපාර්ත‍මේන්තුවේදී පැවැත්වූ මාධ්‍ය හමුවට එක් වෙමින් සාම්ප්‍රදායික කර්මාන්ත හා කුඩා ව්‍යවසාය සංවර්ධන ඇමැති ඩග්ලස් දේවානන්ද මහතා කියා සිටියේ දේශීය හස්තකර්මාන්ත ශිල්පීන් දිරිමත් කිරීම තුළින් රටේ සංවර්ධනය මෙන්ම දේශීය නිෂ්පාදකයාද රැකගැනීමට අවස්ථාව උදා වන බවයි.අමාත්‍යාංශයේ ලේකම් සිවඥානසෝති මහතා - මේ ප්‍රදර්ශනයේදී ශිල්පීන්ට තම නිෂ්පාදන විකුණාගන්නත් අවස්ථාවක් ලැබෙනවා. පළාත් මට්ටමින් ඉහළම හස්ත කර්මාන්ත ශිල්පීන් තෝරලා ඒ අය ජාතික මට්ටමට ගෙනල්ලා ඒ අයට වටිනාකමක් ලබා දෙනවා. දේශීය හස්ත කර්මාන්ත ශිල්පීන් ඇගයීමට ලක් කිරීම උදෙසා සෑම වසරක් පාසාම පවත්වනු ලබන මේ තරඟය ජාතික ප්‍රදර්ශනයට පෙර පළාත් 9 ම ආවරණය වන පරිදි පළාත් තරඟ 9 ක් හා ප්‍රදර්ශන 9 ක් පවත්වනු ලබයි. එයින් ජයග්‍රහණ ලබාගන්නා සියලුම නිර්මාණ කොළඹට රැගෙනවිත් ජාතික මට්ටමේ ජයග්‍රහණ ලබාදීමේ තරඟයට ඉදිරිපත් කරනවා.ජාතික ශිල්ප සභාවේ සභාපති බුද්ධිකීර්තිසේන මහතා - එහිදී ස්වර්ණ, රජත, ජාතික ප්‍රථම, දෙවන, තෙවන හා කුසලතා ලෙස ජයග්‍රහණ ලබාදෙන අතර මේ සියලුම නිර්මාණ ජනතා ප්‍රදර්ශනයට තබනු ලබනවා. එම ප්‍රදර්ශනයට පමණක් මෙවර නිර්මාණ 2000 කට ආසන්න ප්‍රමාණයක් ඉදිරිපත් කිරීමට නියමිතයි.හස්ත කර්මාන්ත ක්ෂේත්‍ර 50 කට අධික ප්‍රමාණයක් යටතේ තරඟ පවත්වා මෙසේ විවිධ සම්මාන, කුසලතා හා මුදල් ත්‍යාග ලබාදීමෙන් හස්ත කර්මාන්ත ශිල්පියා ඇගයීමට ලක්කර සම්මානීය ශිල්පියකු ලෙස සාමාජය තුළ ඔසවා තැබීමත් එයින් ඔහුට වටිනාකමක් ලබාදීමත් මෙහි අරමුණයි.මේ අලෙවි ප්‍රදර්ශනය හා ශිල්ප උළෙල සඳහා ලක්ෂයකට අධික ජනතාවක් සහභාගිවනු ඇති බවට ජාතික ශිල්ප සභාව අපේක්ෂා කරනවා.මෙහිදී “විස්තරූ” නව නිර්මාණ ප්‍රදර්ශනය ප්‍රධාන තැනක් ගන්නවා..ජාතික ශිල්ප සභාව සමඟ කටයුතු කරන සම්මානලාභී මෙන්ම ව්‍යවසායකත්ව නැඹුරුවක් ඇති දක්ෂ ශිල්පීන් සෑම අත්කම් ක්ෂේත්‍රයකින්ම තෝරා ගෙන සංචාරක වෙළඳපොළට උචිත සමරු හා ත්‍යාග භාණ්ඩ, උපයෝගීතා භාණ්ඩ නිර්මාණය කිරීමට ප්‍රවීණ මෝස්තර උපදේශකයින් මඟින් පුහුණුව හා උපදෙස් ලබාදෙමින් නව නිර්මාණ ප්‍රදර්ශනයක් පැවැත්වීම මෙහිදී සිදුවෙනවා. මෙවර මේ ප්‍රදර්ශනය පැවැත්වෙන්නේ තුන්වන වතාවටයි.“විසිත්මා” නිර්මාණ සංවර්ධන වැඩසටහන ද තවත් අංගයක්. උණබට හා වේවැල් ආශ්‍රිත ක්ෂේත්‍රයේ ශිල්පීන් කණ්ඩායමක් මඟින් වර්තමාන වෙළඳපොළ ඉලක්ක කරගත් ගුණාත්වයෙන් උසස් නව නිර්මාණ ප්‍රදර්ශනයක්ද මෙහිදී පැවැත්වෙනවා. ජාතික ශිල්ප සභාව මගින් ඉන්දුනිසියානු තානාපති කාර්යාලය හා එක්ව අවස්ථා දෙකක දී පුහුණු වැඩමුළු මඟින් ඉන්දුනිසියානු මෝස්තර නිර්මාණ ශිල්පීන්ගේ උපදේශකත්වයෙන් උණබට හා වේවැල් ශිල්පීන් සඳහා ලබාදුන් මෝස්තර හා තාක්ෂණික දැනුම මගින් මෙම “විසිත්මා” ප්‍රදර්ශනය මෙවර පැවැත්වීමට සැලසුම් කොට තිබෙනවා.“නව නිමැවුම්”ප්‍රදර්ශනයද මෙහි තවත් අංගයක්.ජාතික මෝස්තර මධ්‍යස්ථානය මඟින් පවත්වන හස්ත කර්මාන්ත ආශ්‍රිත නව නිර්මාණ දැක්ම මෙවර ද ශිල්ප 2014 උළෙලේ දී එළිදැක්වීමට සැලසුම් කොට තිබෙනවා.“Crafts Alive” - විලාසිතා දැක්ම ජාතික ශිල්පසභාව සහ Colombo Fashion Week සමග ඒකාබද්ධව හස්ත කර්මාන්ත ආශ්‍රිත විලාසිතා දැක්මක් පැවැත්වීම ද මෙහිදි සිදුවෙනවා. ඒ අනුව බොහෝ අත්කම් ක්ෂේත්‍ර නූතන විලාසිතා සඳහා විවිධ ආකාරයෙන් යොදාගත හැකි ආකාරය නිරූපනය කිරීම සිදු කෙරෙනවා.හස්ත කර්මාන්ත අලෙවිපොළ දේශීය හස්ත කර්මාන්ත ශිල්පීන්ගේ අලෙවි පහසුකම් වැඩිදියුණු කිරීමේ අරමුණින් පවත්වන්නක්.අතරමැදියන්ගෙන් තොරව දේශීය හස්ත කර්මාන්ත ශිල්පියා (නිර්මාණකරුවා) මඟින් ම ඉතා ඉහළ ගුණත්වයෙන් යුත් අත්කම් නිර්මාණ ඉතා සාධාරණ මිල ගණන් යටතේ ලබාගැනීමේ අවස්ථාව මෙහිදි පාරිභෝගිකයාට හිමි වන අතර එසේ ම දේශීය හා විදේශීය ඇනවුම්කරුවන් අපනයනකරුවන් හා අත්කම් නිර්මාණ කරුවන්ගේ හමුවක් ද සෘජුවම ඇති කරගැනීමට මේ මගින් අවස්ථාව හිමි වෙනවා.දේශීය සංස්කෘතිකාංග හස්ත කර්මාන්ත හා බැඳුණු සාම්ප්‍රදායික සංස්කෘතිකාංග වලින් සමන්විත, රූකඩ සංදර්ශන, කෝලම්, නාඩගම්, නූර්ති ගී ප්‍රසංග, නර්තනාංග, ඇතුළු විවිධ වැඩසටහන් මඟින් නරඹන්නන්ට ආශ්වාදයක් ලබාදීමටද කටයුතු කරනවා.මෙහිදී ජාතික මෝස්තර මධ්‍යස්ථානයේ සභාපති මාර්ෂල් ජනතා මහතාද අදහස් දැක් වූ අතර මේ අවස්ථාවට පාර්ලිමේන්තු මන්ත්‍රී ඒ එච් එම් අස්වර් මහතාද සහභාගි විය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082619</link>
    <topic>දුම්රිය මගී පැමිණිලි බාර ගැනීමට නව කාර්යාලයක්</topic>
    <author>නිමල් රාජපක්ෂ</author>
    <content>දුම්රිය මගී පැමිණිලි බාරගන්නා කාර්යාලයක් කොළඹ 10 ඹල්කොට් මාවතේ මහජන බැංකු නගර කාර්යාලයේ උඩු මහලේ ප්‍රවාහන ඇමැති කුමාර වෙල්ගම මහතාගේ සංකල්පයකට අනුව ඊයේ (22)ආරම්භ කෙරිණි.ප්‍රවාහන අමැතිවරයාගේ උපදේශක දේවේන්ද්‍ර පෙරේරා මහතාගේ ප්‍රධානත්වයෙන් පැවැත්වෙන මේ කාර්යාලය සඳහා ලැබෙන මගී පැමිණිලි සඳහා කඩිනමින් විසදුම් ලබාදීමට තීරණය කොට ඇත.විශේෂයෙන් පිට පළාත්වලින් දුම්රියෙන් ගමන් කිරීමට කොළඹට පැමිණෙන මගීනට නොයෙක් ආකාරයේ තැරුව්කරුවන්ගෙන් , ගැටකපන්නන්ගෙන් සිදුවන අකරතැබ්බ , දුම්රියේ තිබෙන අඩුපාඩු, දුම්රිය ඉඩම්වල අනවසර ඉදිකිරීම් ,දුම්රිය ස්ථානවලින් සිදුවන හා විවිධ මාදිලියේ ගැටලු තිබෙන්නට පුළුවන . එවැනි ගැටලුවකට ,කරදරයකට පත්වුවහොත් දුම්රිය දෙපාර්තමේන්තුවේ මගී පැමිණිලි අංශයේ 0113091256 යන දුරකථන අංකයට හෝ අදාළ කාර්යාලයට ගොස් පැමිණිලි කළ හැකි බවද දේවේන්ද්‍ර පෙරේරා මහතා දිණමිනට පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082620</link>
    <topic>නිදහස් සන්ධානයේ මැතිවරණ ජයග්‍රහණයට පංච මහා බලවේගය යෝධ ශක්තියක්</topic>
    <author>අසේල කුරුළුවංශ</author>
    <content>පවත්වන මැතිවරණයෙන් මැතිවරණයට එක්සත් ජනතා නිදහස් සන්ධානයට අතිවිශිෂ්ට ජයග්‍රහණයන් හිමිවීම පිටුපස මෙරට පංච මහා බලවේගයේ යෝධ ශක්තිය හා දායකත්වය පවතින බව ශ්‍රීලනිප කුණ්ඩසාල ආසන සංවිධායක ජනමාධ්‍ය හා ප්‍රවෘත්ති අමාත්‍ය ආචාර්ය කෙහෙළිය රඹුක්වැල්ල මහතා පවසයි.තිස් වසරක යුද්ධය නිමාකර රටට සාමය උදාකර දී ජනපතිතුමන් මෙරට කාන්තාවන්ගේ හිතේ පත්තු වී තිබූ ගින්දර නිවා දැමූ බවත් අද මේ කාන්තාවන් පංච මහා බලවේගයන් හා එක්ව රජයට විශාල ශක්තියක් ලබාදෙන බවත් ඒ මහතා කීය.රට රකින නිල් පවුර - සුරකිමු මවුබිම මැයෙන් ශ්‍රී ලංකා නිදහස් පක්ෂ කුණ්ඩසාල මැතිවරණ කොට්ඨාසයේ කාන්තා බල මණ්ඩලය රැස්වීම පෙරේදා (24) කුණ්ඩසාල අභීත ක්‍රීඩාංගණයේ පැවැති අවස්ථාවේ ඇමැති රඹුක්වැල්ල මහතා මේ බව ප්‍රකාශ කළේය.එහිදී වැඩි දුරටත් අදහස් දැක්වූ ඇමැති කෙහෙළිය රඹුක්වැල්ල මහතා මෙසේ ද කීය. ශ්‍රී ලංකා නිදහස් පක්ෂය ගාම්භීර දැවැන්ත ඉතිහාසයක් තිබෙන පක්ෂයක්. රට ත්‍රස්තවාදයෙන් නිදහස් කර ගැනීමෙන් පසු අද රට සංවර්ධනය කිරීමේ දැවැන්ත වැඩපිළිවෙළ ආරම්භ කැර තිබෙනවා.ප්‍රජාතන්ත්‍රවාදය ගරුකරන පක්ෂයක් ලෙස අප සෑම අවස්ථාවකම නියමිත කාල වකවානුවට මැතිවරණ පවත්වනවා. ඒවායින් සෑමවිටම ජනතාව අපට ජයග්‍රහණ අත්පත් කර දෙනවා. ඊට දැවැන්ත දායකත්වයක් පංච මහා බලවේගය මඟින් ලබා දෙනවා.ත්‍රස්තවාදය මේ රටේ වසර 30ක් පුරා ක්‍රියාත්මක වෙද්දී රුදුරු ත්‍රස්තවාදීන්ට ‍එරෙහිව රටේ ආරක්ෂාව වෙනුවෙන් වනාන්තරයේ රණවිරුවන් සටන් කළේ මේ රටේ අම්මාවරුන්ට බිරින්දෑවරුන්ට පිං සිදු වන්නටයි. ඔවුන් වැදූ තම දරුවා, සැමියා දිවිහිමියෙන් සටන් වදිද්දී පපුවේ පත්තු වු ගිනි උහුලමින් බෝධි පූජා පවත්වමින් ඔවුන්ට ආශිර්වාද කළා. ඔවුන් තරම් යුද්ධ කාලේ මේ රටේ කවුරුවත් ගින්දරක් වින්දේ නැහැ.ත්‍රස්තවාදය පරාජය කිරීමේ කාර්යයේ දී රට වෙනුවෙන් යම් දායකත්වයක් ලබා දෙන්න මටත් අවස්ථාව හිමිවුණා. එමඟින් අම්මාගෙන් බිව්ව කිරිවලට රට වෙනුවෙන් වන්දි ගෙවන්න පුළුවන් වුණා කියලයි මම විශ්වාස කරන්නේ. මේ රටේ අම්මාවරුන්ගේ දුක්ගිනි නිවපු මහා පිංකමේ උරුමක්කාරයා මහින්ද රාජපක්ෂ ජනපතිතුමයි. යුද්ධයට මේ රටේ දරුවෝ දන් දුන්නේ ධනපතින් නොවෙයි. අහිංසක ගොවියාගේ, ගුරුවරයාගේ, ලිපිකරුවාගේ දරුවොයි. ඊට දායකත්වය ලබා දුන්නේ පාසලට දරුවා යවලා මව්පියන් පාසල් ගේට්ටුව මුරකරපු යුගය දැන් අවසන් වෙලා. මායිම් ගම්මාන කියන වචනය දැන් අපේ රටේ ශබ්දකෝෂයෙන් ඉවත් වෙලා.මායිම් ගම්මානවල අම්මලා එදා යුද්ධයෙන් දරුවෝ බේරාගන්න මොනතරම් දුක් වින්දද? එදා දරුවෝ කරගහගෙන රෑ අඳුර වැටෙන කොට අපේ අම්මලා කැලේට රිංගුවා. රට රකින නිල් පවුරේ නොම්බර එක ඇත්තටම මේ රටේ කාන්තාවයි.මායිම් ගම්මාන මෙන්ම දුෂ්කර ගම්මාන ද මේ වනවිට ශබ්ද කෝෂයෙන් ඉවත් වෙමින් තිබෙනවා. විදුලිය, මංමාවත්, ජලය, සෞඛ්‍ය හා අධ්‍යාපනය අද කිසිදු භේදයකින් තොරව ගමටත් ලැබෙනවා.රට නිදහස් කැර කාන්තාවගේ හිතේ පත්තු වූ ගින්දර නිවූ රජයක් මේක. මෙයට වසර හයකට පෙර අපේ අම්මලා තාත්තලා දරුවන්ට කිව්වේ පුතේ උඹලට මේ රටේ අනාගතයක් නෑ කොහොම හරි වෙන රටකට යන්න කියලයි. ගෙවල් ඉඩකඩම් උකස් කරලා හරි තමන්ගේ දරුවාව අම්මලා තාත්තලා රට යැව්වා. අද ඒ තත්ත්වය වෙනස් වෙලා. මේ රටේ අනාගතය සුබ වෙලා. රට ඉන්න දරුවොත් යළි රටට ගෙන්වා ගන්න මව්පියන් උනන්දු වෙනවා. ආසියාවේ ප්‍රබලම ආර්ථිකයක් අද මේ රටේ ගොඩනඟමින් තිබෙනවා.පාර්ලිමේන්තු මන්ත්‍රිනී සුදර්ශනී ප්‍රනාන්දුපුල්ලේ මහත්මිය,ශ්‍රී ලංකා නිදහස් පක්ෂය මේ රටේ ප්‍රථම අගමැතිනියත්, ප්‍රථම විධායක ජනාධිපතිවරියක් බිහිකළ පක්ෂයයි. කවදත් මේ පක්ෂය කාන්තාවන්ට වැඩි ඉඩක් තිබුණා. ජනපති මහින්ද රාජපක්ෂ මහතා ජාතික ලැයිස්තුවෙන් කමලා රණතුංගත්, මාලනී ෆොන්සේකාත් පාර්ලිමේන්තුවට පත්කළා. වත්මන් රජය යටතේ කාන්තාවන් රටේ ප්‍රබල තනතුරු රැසක් දරනවා.මේ රටේ කාන්තාවගේ දුක හඳුනාගත් නායකයා ජනපතිතුමායි. යුද්ධයෙන් විනාශව තිබූ රටක් සුනාමියෙන් ජීවිත දහස් ගණනක් විනාශ වූ රටක්. ආර්ථික වශයෙන් කඩා වැටුණු රටක් තමයි ජනපතිතුමා 2005 වසරේදී බාර ගත්තේ. එතුමා යුද්ධය නිම කරලා ජන ජීවිත සුරක්ෂිත කළා. වැලිවේරියේ කොටි මරාගෙන මැරෙන බෝම්බයට අසුවී මගේ සැමියා මියගියා. අද ත්‍රස්තවාදීන්ගේ මානව හිමිකම් ගැන කිඹුල් කඳුළු හෙලන බලවත් රටවල් අපේ මානව හිමිකම් ගැන වචනයක් කතා කරන්නේ නැහැ.මගේ කඳුළු නිම කරන්න ජනපතිතුමාට බැරි වුණාට එතුමා මේ රටේ කාන්තාවන්ගේ කඳුළු සදහටම පිස දැම්මා. මගේ දරුවෝ දෙන්නට පියා රැ‍කදෙන්න එතුමාට නොහැකි වුණාට එතුමා මේ රටේ දරුවන්ට පියවරු රැක දුන්නා. මේ රටේ සමස්ත ප්‍රධාන මාර්ග කිලෝමීටර් 17000 කින් මේ වනවිට කිලෝමීටර් 14000ක් කාපට් කර තිබෙනවා. වසර 2004 වනවිට මේ රට අන්තර්ජාල සබඳතා 93000ක් වුවත් අද වනවිට එය ලක්ෂ 20ක් බවට පත්වෙලා. ස්ථාවර දුරකතන සබඳතා ලක්ෂ 04 අද ලක්ෂ 27ක් වෙලා.අද මේ රටේ කුඩු වැඩිවෙලා කියන විපක්ෂයෙන් මම අහනවා අද මේ අල්ලන කුඩු අල්ලන්නේ විපක්ෂය පත්කරපු පොලිසියෙන් ද කියලා. කිලෝ ගණන් අද කුඩු අල්ලනවා. දේශපාලන බලපෑමක් පොලිසියට කවුරුවත් කරන්නේ නැහැ. වධකාගාරවලට නායකත්වය දුන්, රාජ්‍ය සේවය කප්පාදු කළ, රාජ්‍ය ආයතන පෞද්ගලිකරණය කළ නායකයින් සමඟ අපේ ජනාධිපතිතුමා සංසන්දනය කිරීමත් ජනාධිපතිතුමාට අපහසායක් බව කිව යුතුයි. ඉදිරි ජනපතිවරණයට අපෙන් ඉදිරිපත් වන්නේ මහින්ද රාජපක්ෂ ජනපතිතුමායි.මේ අවස්ථාවට අමාත්‍ය ජ්‍යෙෂ්ඨ උපදේශක කහගල ශීලානන්ද හිමියෝද සහභාගි වූහ. ධීවර නියෝජ්‍ය අමාත්‍ය සරත් කුමාර ගුණරත්න, පාර්ලිමේන්තු මන්ත්‍රිනී මාලනී ෆොන්සේකා, ශ්‍රී ලංකා නිදහස් පක්ෂ කාන්තා බල මණ්ඩලයේ ලේකම් අශෝකා ලංකාතිලක යන මහත්ම මහත්මීහු ද මෙහිදී කතා කළහ. මධ්‍යම පළාත් සභා මන්ත්‍රීවරුන් වන සුනිල් අමරතුංග, ලින්ටන් විජේසිංහ, කුණ්ඩසාලේ ප්‍රාදේශීය සභා සභාපති අසේල ඒකනායක යන මහත්වරු ද මෙම අවස්ථාවට සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082621</link>
    <topic>ඔබේ දරු මුනුපුරන්ටත් රැක දීමට ශ්‍රීලනිපය වටා නිල් පවුරක් සේ සිටින්න</topic>
    <author>@ නාගොඩ සමුහ ටී.එල්.ඒ.පී. හේමපාල</author>
    <content>“දේශීය හෝ විදේශීය කිසියම් බලවේගයක් විසින් අපේ රට මේ ලබා ගත් නිදහස නැතිකරලීමට දරන උත්සාහයන් පරාජය කළ යුතුයි. ජනාධිපති මහින්ද රාජපක්ෂ මැතිතුමාගේ නායකත්වයෙන් ත්‍රිවිධ හමුදාවේ මැදිහත්වීම මත රට ත්‍රස්තවාදයෙන් මුදාගෙන රටේඇතිකරනු ලැබූ නිදහස , සාමය ඔබ ඔබේ දරුවන්ටත් , දරුවන්ගේ දරුවන්ටත් ආරක්ෂාකර දීමට එකම නිල් පවුරක්සේ ශ්‍රී ලංකා නිදහස් පක්ෂය හා එකට බැදී කටයුතු කළ යුතුව ඇතැයි “ ශ්‍රී ලංකා නිදහස් පක්ෂ ජාතික සංවිධායක හා ආර්ථික සංවර්ධන ඇමැති බැසිල් රාජපක්ෂ මහතා පැවසීය.ඒ මහතා එසේ ප්‍රකාශ කලේ හිනිදුම මැතිවරණ කොට්ඨාසයේ ශ්‍රී ලංකා නිදහස් පක්ෂ නියෝජිත සම්මේලනය අමතමිනි. මේ සමුළුව නාගොඩ මාපලගම නගරයේදී පවත්වනු ලැබිණි.එහිදී තවදුරටත් අදහස් දැක්වූ ශ්‍රී ලංකා නිදහස් පක්ෂ ජාතික සංවිධායක හා ආර්ථික සංවර්ධන ඇමැති බැසිල් රාජපක්ෂ මහතා මෙසේ ද පැවසීය. ලෝකයේ කිසිම දේශපාලන පක්ෂයකට ළඟාවිය නොහැකි තරමේ ප්‍රජාතන්ත්‍රවාදී ව ජනතා ඡන්දයෙන් ඉහළ තැනට ශ්‍රී ලංකා නිදහස් පක්ෂය පැමිණ තිබෙනවා. පළාත් පාලන ආයතන , පාර්ලිමේන්තුවේ බලය හිමිවී ඇත්තේ ශ්‍රී ලංකා නිදහස් පක්ෂය ප්‍රමුඛ එක්සත් ජනතා නිදහස් සංධානයටයි. පළාත් පාලන ආයතන වලින් 249 යකම සභාපතිවරු හා නගරාධිපතිවරු පත්වී සිටින්නේ ශ්‍රී ලංකා නිදහස් පක්ෂයේ සාමාජිකයන්. පළාත් සභා නවයෙන් අටකම මහඇමතිවරු ශ්‍රී ලංකා නිදහස් පක්ෂ සාමාජිකයින්.එමෙන්ම 1994 සිට පවත්වන ලද සෑම ජනාධිපතිවරණයකදීම ජයග්‍රහනය කරනු ලැබුවේ ශ්‍රී ලංකා නිදහස් පක්ෂයේ සාමාජිකයෙක්ය.ශ්‍රී ලංකා නිදහස් පක්ෂය පක්ෂයක් හැටියට මේ රටට ලබා දිය හැකි උපරිම ජයග්‍රහන ලබා දී තියෙනවා. මහින්ද රාජපක්ෂ ජනාධිපතිතුමා ප්‍රමුඛ ශ්‍රී ලංකා නිදහස් පක්ෂය මේ රට ආරක්ෂාකරදී තබෙනවා.මේ සම්මන්ත්‍රණ මාලාව රටපුරා පැවැත්වීමේ අරමුණ දේශීය හෝ විදේශීය යම් බලවේගයකින් ලැබූ මේ නිදහස උදුරා ගැනීම වැළැක්වීමට ජනතාව දැනුවත් කිරීමයි. ජාති ,ආගම්, කුල ප්‍රදේශ හෝ පන්ති භේදයකින් තොරව හැම දෙනාටම සාමය එකසේ භුක්ති විඳීමට සැළසීම අප සැමගේම යුතුකමයි.”“හිනිදුම මැතිවරණ කොට්ඨාසයටත් , ගාල්ල දිස්ත්‍රික්කයටත් පියසේන ගමගේ මහතා සුවිශාල සේවාවක් කර තිබෙනවා.අතිගරු ජනාධිපති මහින්ද රාජපක්ෂ මැතිතුමාගේ මැතිවරණ ජයග්‍රහණය කිරිමටත් පියසේන ගමගේ මහතා විශාල දායකත්වයක් ලබා දී තියෙනවා. පහසුකම් අඩු ඉතා දුෂ්කර මැතිවරණ කොට්ඨාසයක් වූ හිනිදුම සංවර්ධන කරා ගෙන යාමට පියසේන ගමගේ මහතාගේ දායකත්වය ඉතා ඉහළයයි ද ඇමැති බැසිල් රාජපක්ෂ මහතා පැවසීය.මෙහිදී අදහස් දැක්වූ ජාතික සම්පත් පිළිබඳ ජ්‍යෙෂ්ඨ ඇමැති පියසේන ගමගේ මහතා “අපි මේ ගමන ආවේ තාඩන පීඩන , ගර්ජන හමුවේ නොපසුබස්නා දැඩි උත්සාහයෙනි. හිනිදුම මැතිවරණ කොට්ඨාසයේ එදා තිබූ රාජ්‍ය ත්‍රස්තවාදයත් ,ජනතා විමුක්ති පෙරමුණ මැවූ භීෂණයත් පරාජය කරමින් අපි එදා ජයගත්තා. 2005 ජනාධිපතිවරණයේ දී සියයට පනස් එකක ඡන්ද ප්‍රතිශයක් අපි එදා ලබා දුන්නා.එය 2010 දී සියයට හැට එකක් දක්වා වර්ධන කරගත්තා. ඉදිරි ජනාධිපතිවරණයෙදී මහින්ද රාජපක්ෂ මැතිතුමා වෙනුවෙන් සියයට හැත්තෑව ඉක්මවන ඡන්ද ප්‍රමාණයක් හිනිදුමින් ලබා දීමට කටයුතු කරනවා යැයි පැවසීය.ඇමැති රංජිත් සියඹලාපිටිය, මධ්‍යම පළාත් ප්‍රධාන ඇමැති සරත් ඒකනායක, නියෝජ්‍ය කථානායක චන්දිම වීරක්කොඩි ,නියෝජ්‍ය ඇමැති නිශාන්ත මුතුහෙට්ටිගම, දකුණු පළාත් සභා මන්ත්‍රී රන්දිම ගමගේ, නාගොඩ ප්‍රාදේශීය සභාවේ සභාපති හේමචන්ද්‍ර විලේගේ යන මහත්වරුද මේ අවස්ථාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082622</link>
    <topic>කරාපිටිය රෝහලේ කුණු ප්‍රශ්නය ඉවරයි: රෝහලේ සියලු ප්‍රතිකාර සේවා යළිත්</topic>
    <author>@ රවිදු ලසිත දීයගහගේ -අහංගම සමූහ</author>
    <content>කරාපිටිය රෝහලෙන් බැහැර කරන අපද්‍රව්‍ය සහ කසළ ගාල්ල මහ නගර සභාව විසින් ගෙන නොයාමට විරෝධය පළකරමින් හදිසි ප්‍රතිකාර සේවා හැර වෙනත් සියලුම ප්‍රතිකාර සේවාවලින් ඊයේ (25) උදේ අටේ සිට ඉවත්ව සිටි වෛද්‍යවරුන් නැවතත් පෙරවරු එකොළහට පමණ සියලු ප්‍රතිකාර සේවා ආරම්භ කළහ. ගාල්ල මහ නගරාධිපති මෙත්සිරි ද සිල්වා මහතා රෝහල් භූමියට පැමිණ බැකෝ යන්ත්‍ර සහ ට්‍රක් රථ යොදවා කසළ ඉවත් කිරීමට පියවර ගනු ලැබීය .එහෙත් ගාල්ල මහ නගර සභාව විසින් අඛණ්ඩව කසළ ප්‍රශ්නය විසඳන බවට ලිඛිතව පොරොන්දුවක් දෙනතුරු ප්‍රතිකාර සේවා නොකරන බව වෛද්‍යවරු පැවසූහ.ඒ අනුව නගර සභාව විසින් කසළ ඉවත් කරන බවට ලිඛිතව දැනුම් දීමෙන් පසුව නැවතත් සාමාන්‍ය පරිදි ප්‍රතිකාර සේවා ආරම්භ කරනු ලැබීය .ඊයේ උදේ අටේ සිට කරාපිටිය රෝහලේ හදිසි ප්‍රතිකාර සේවා හැර රෝගීන් ඇතුළු කිරීම,බාහිර රෝගීන්ට ප්‍රතිකාර කිරීම,වෛද්‍ය සායන පැවැත්වීම සහ සැලසුම් සහගත සැත්කම් සිදුකිරීමෙන් වැළකී සිටියහ.මේ තත්ත්වය යටතේ පෙරවරු හයේ සිට දහවල් එකොළහ පමණ වනතුරු ප්‍රතිකාර ගැනීම සඳහා පැමිණ සිටි රෝගීන් විශාල පිරිසක් දැඩි අපහසුතාවට පත්ව සිටියහ.රෝහල් භූමිය වෙත පැමිණ ගාල්ල මහ නගරාධිපති මෙත්සිරි ද සිල්වා මහතා රෝහලෙන් ඉවත් කරන සායනික ද්‍රව්‍ය මෙම කසළ ගොඩට නොදමන ලෙස රෝහලේ පරිපාලන නිලධාරී එස් ප්‍රේමරත්න මහතාගෙන් ඉල්ලා සිටියේය .එහිදී ප්‍රේමරත්න මහතා මෙත්සිරි ද සිල්වා මහතාට දන්වා සිටියේ මෙතෙක් සායනික අපද්‍රව්‍යයන් මෙම කසළ ගොඩට නොදැමූ බවය.ගාල්ල මහ නගර සභාව විසින් අඛණ්ඩව කසළ ඉවත් කරන බවට ලිඛිතව පොරොන්දුවක් දීමෙන් පසුව සේවා කටයුතුවලින් ඉවත්ව සිටි සියලුම වෛද්‍යවරුන් සහ විශේෂඥ වෛද්‍යවරුන් සේවා කටයුතු ආරම්භ කළ බව රෝහල් අධ්‍යක්ෂ වෛද්‍ය ෂෙල්ටන් පෙරේරා මහතා පැවසීය.මේ අතර රෝහල් භූමියේදී මාධ්‍යවේදීන් ඇමතූ ගාල්ල මහ නගරාධිපති මෙත්සිරි ද සිල්වා මහතා මෙසේ කීය.ගාලු මහ නගර සභා බල ප්‍රදේශයෙන් ඉවත් කරන සියලුම කැළිකසළ නුගදූව ප්‍රදේශයේ පිහිටි පෞද්ගලික ඉඩමකට ගෙන ගොස් දමමින් සිටියා.එය අප වෙත පෞද්ගලික ඉඩම් හිමියෙකු විසින් කසළ දැමීම සඳහා පරිත්‍යාග කළ ඉඩමක්.ගාල්ල දෙවටේ සිට පින්නදූව දක්වා අධිවේගී මාර්ග පිවිසුමේ නුගදූව ප්‍රදේශයේ මෙම ඉඩම පිහිටා තිබෙනවා.එහෙත් මීට දින කීපයකට පෙර මෙම මාර්ගයට යාමට තිබූ පාර හරහා මාර්ග සංවර්ධන අධිකාරිය විසින් විශාල කාණුවක් කපා කසළ ගෙනයාමට අවහිර කළා.මේ නිසා කසළ බැහැර කිරීමේ කටයුතු සම්පූර්ණයෙන්ම අඩපණ වුණා. එහෙත් පෙරේදා (24) රාත්‍රී ගල් යොදා මෙම කාණුව නැවත ගොඩකර තිබෙනවා.ඒ නිසා අපට නැවත කසළ ප්‍රවාහනය කිරීමට හැකිවී තිබෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082623</link>
    <topic>අපේ ආසනයේ ග්‍රාම වසම් 83කට විදුලිය පානීය ජලය 67%ක් ලබා දී අවසන්</topic>
    <author>@ හිදෝගම සමූහ චිත්‍රාරත්න කළුආරච්චි</author>
    <content>අනුරාධපුර නැ‍ඟෙනහිර ආසනය ශ්‍රී ලංකා නිදහස් පක්ෂය තුළත් , රට තුළත් හොඳ නමක් දිනා සිටිනවා. ඒ ගෞරවය ආසනයේ ජනතාවටද ලැබෙනවා යැයි අනුරාධපුර නැ‍ඟෙනහිර ආසන ශ්‍රී ලංකා නිදහස් පක්ෂ ප්‍රධාන සංවිධායක හා උතුරු මැද පළාත් සෞඛ්‍ය ඇමැති එච්.බී.සේමසිංහ මහතා පවසයි.ජනාධිපතිතුමාගේ සංකල්පයක් මත ගමින්-ගමට, දොරින්-දොරට වැඩසටහනට සමගාමීව ආර්ථික කටයුතු සංවර්ධන ඇමැති බැසිල් රාජපක්ෂ මහතාගේ මාර්ගෝපදේශකත්වයෙන් මධ්‍යම නුවර ගම් පළාත ප්‍රාදේශීය සභා මන්ත්‍රී ජී.ටී.ග්‍රේෂන් මහතාගේ ඉල්ලීම මත අනුරාධපුර නැ‍ඟෙනහිර ආසනයේ තෙප්පන්කුලම පුලියන්කුලම වතුර ටැංකිය මාර්ගයේ පිවිසුම් මාර්ගයේ කැඩී ගිය පාලමට නව පාලමක් ඉදිකිරිම ආරම්භ කිරීම සිදුවිය. අනුරාධපුර නැ‍ඟෙනහිර ආසන සංවිධායක එච්.බී.සේමසිංහ මහතා මේ පාලම ඉදිකිරීමට මුල්‍ය ප්‍රතිපාදන වෙන් කර දි තිබුණි. මේ අවස්ථාවට සහභාගී වූ පළාත් ඇමැති සේමසිංහ මහතා මෙසේද කීය.ජනාධිපතිතුමා සහ බැසිල් රාජපක්ෂ මහතා අපට ඕන තරම් මුදල් වෙන්කර දෙනවා. අනුරාධපුර නැ‍ඟෙනහිර ආසනයට ලබාදී ඇති අති විශාල මුදල යොදවා ගම්වල ජනතාවගේ අවශ්‍යතා බෙහොමයක් ඉටු කිරීමට අපට හැකිවී තිබෙනවා. එතුමන්ලාට ආසනයේ ජනතාවගේ ගෞරවනීය ප්‍රණාමය පුද කරනවා.රජයේ සේවය කරන නිලධාරීන් අපට ගොඩාක්ම උදව් කරනවා. අප ආසයේ ග්‍රා ම නිලධාරී වසම් 83 ටම විදුලිය ලබාදීලා තිබෙනවා. විදුලි ට්‍රාන්ස්පෝම් යොදා විදුලිය ලබා දීමට ආනයේ කිසිම තැනක් නැහැ. විදුලි කනු 10-12 දීර්ග කිරීම් පමණයි තිබෙන්නේ. පානීය ජලය ආසනයේ 67% ක්ම ලබා දි අවසන්. හිටපු කථානායක දිවංගත කේ.බි.රත්නායක මහතා බලාපෙරොත්තු වූ සංවර්ධනය මට කිරීමට හැකිවුණා. මම ඒ පිළිබඳ ආඩම්බර වනවා. තමන් ජනතාවට කර ඇති වැඩ පිළිබඳ තමන්ට සතුටු විය හැකි නම් එය ඉතාම වටිනවා. මම ඒ සතුට ලබනවා.විපක්ෂය අපි වැඩ කරන විට බයයි. ඒ නිසා සමහර මාධ්‍ය ආයතන අල්ලාගෙන අපට මඩ ගහනවා. නමුත් විපක්ෂයට අප ගම්වලට වැඩ කළේ නැහැ කියලා කියන්න බැහැ. මඩ ගහන්නේ වැඩ කරන නිසයි. අප විපක්ෂයේ මඩ ප්‍රචාරවලට කිසිසේත්ම බිය වී වැඩ නොකර ඉන්නේ නැහැ. යුද්ධය නිසා එදා මාධ්‍යවලට ප්‍රවෘත්ති තිබුණා. අද ඒ වෙනුවෙන් ලියන්න බැහැ. මාර්ග අබලන් කියලා එදා මාධ්‍ය ප්‍රවෘත්ති පල කළා. නමුත් අද ඒ පිළිබඳ ලියන්න බැහැ. අද වන විට මාර්ග විශාල ප්‍රමාණයකට කාපට් දමලා . පානීය ජලය නැහැ කියන්නත් බැහැ. පාලම් බෝක්කු නැහැ කියන්නත් බැහැ. තව ටික දිනකින් දිවිනැගුම යටතේ ඇප රහිතව සහන පොලියට ණය ලබාදී ජනතාගේ ආර්ථිකය ශක්තිමත් වන විට ඒ ගැන ලියන්නත් බැරිවනවා. වෙන කරන්න දෙයක් නැති නිසා විපක්ෂය සමහර මාධ්‍ය අල්ලාගෙන බොරු ලියාගන්නවා.සුදුස්සාට තමාට කළහැකි දේ සඳහා රජය හැම විටම උදව් කරනවා. ඒ උදව් ඔබ ලබාගෙන ඔබ දියුණු වන්න. අප හැම විටම බහුතරයකගේ අවශ්‍යතා ඉටුකරනවා. අනුරාධපුර නැ‍ඟෙනහිර ආසනයේ ජනතාව හරිම වාසනාවන්තයි. ඒ තරමටම මම ජනතාවට අවශ්‍ය පහසුකම් ලබා දී තිබෙනවා. ඒ සඳහා ඔබ සැම එකතුවී පත් කර ගත් ශෙහාන් සේමසිංහ මහතාත් මට ගොඩාක්ම උදව් කරනවා. මේ සියලු දේ නිසා අප ආසනයේ කාන්තා සම්මේලනයට දහසකට එන්න කීවාම 3500 ක් පමණ ආවා. ආසනයේ මහා සම්මේලනයට බලාපොරොත්තු නොවූ ජනතාවක් සහභාගීවුණා. ජනතාව ඒ ගෞරවය ලබා දුන්නේ ගමට වැඩ කරපු නිසයි.මේ අවස්ථාවට අනුරාධපුර දිස්ත්‍රික් පාර්ලිමේන්තු මන්ත්‍රී අශංක ශෙහාන් සේමසිංහ, මධ්‍යම නුවරගම් පළාත ප්‍රාදේශීය සභා මන්ත්‍රී ජී.ටී.ග්‍රේෂන්, ශිරාන් සංජීව ගුණතිලක මහත්වරුන් ඇතුළුව විශාල පිරිසක් සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082624</link>
    <topic>පසුගිය වසරේ නව ගොඩනැඟිල්ලක් ලබා නොදුන් රෝහලක් අද ඉතිරිව නෑ</topic>
    <author>@ ලංකින්ද නානායක්කාර ඉමදුව සමුහ</author>
    <content>පසුගිය වසරේ අලුතින් ගොඩනැඟිල්ලක් හෝ නව උපාංග ලබා නොදුන් ලංකාවේ කිසිම රෝහලක් නැති බව සෞඛ්‍ය ඇමැති මෛත්‍රීපාල සිරිසේන මහතා පවසයි. ඒ මහතා එසේ පැවසුවේ රුපියල් මිලියන 1429ක වියදමින් ගාල්ල කරාපිටිය රෝහලේ ඉදිකරනු ලබන රක්තකාන්දු වකුගඩු බද්ද කරන ශල්‍ය ඒකකය හා රුධිරවාහිනී බද්ධ කිරීමේ ඒකකය සඳහා මුල් ගල් තැබීම සඳහා එක්වෙමිනි. මෙහිදී අමාත්‍යවරයා මෙසේද කීය. අපේ රටේ වැඩිම පිරිසක් රාජ්‍ය සේවයට බඳවා ගන්නෙත් සෞඛ්‍ය අමාත්‍යංශයට. එසේ කරනුයේ හොඳම නිදහස් සෞඛ්‍ය සේවයක් ලබාදීම අපේ රජයේ අරමුණ නිසයි.මේ වසරේ දී පමණක් වෛද්‍ය උපකරණවලට පමණක් බිලියන 3.8ක් වෙන් කර තිබෙනවා. රජයක් ලෙස භෞතික,මුල්‍ය,මානව සම්පත් අයෝජනය කළ හැකි උපරිම ප්‍රමාණයෙන් සිදු කරනවා. විශේෂඥ වෛද්‍යවරු මෙන්ම සියලු වෛද්‍යවරුගේ සහ අනිකුත් සෞඛ්‍ය සේවකයන්ගේ සේවය ඉතා විශිෂ්ටයි. ඔවුන්ගේ කැපවීම ඉතා ඉහළයි. ඒ නිසා ලෝකයේ වෙනත් රටවල දී අපේ නිදහස් සෞඛ්‍ය සේවයට පුළුල් පිළිගැනීමක් තිබෙනවා.මෙහි ඇති ගුණාත්මක සෞඛ්‍ය සේවාව පිළිබදව. බෙහෝ අවස්ථාවල වෛද්‍යවරුන් පිටරටක පුහුණුවකට ගිය පසු ඔවුන් භාවිතා කරන්නේ නවීන උපකරණ. පසුව ඔවුන් ලංකාවට පැමිණි පසු එම නවීන උපකරණ ඔවුන්ට රාජකාරී සඳහා ලබා නොදුන්නොත් ඒ දැනුම අපතේ යනවා. ඒ නිසා අපි හැමවිටම ඒ නව උපකරණ ලබාදීම සඳහා රජයක් ලෙස උත්සාහ කරනවා. පිළිකා රෝගීන් හා වකුගඩු රෝගීන් අපේ රටේ මෑත භාගයේ වර්ධනයක් දකින අංශ දෙකක්. විශේෂයෙන්ම අනුරාධපුරය , පොළොන්නරුව වැඩියෙන්ම මෙය දක්නට ලැබෙනවා. මෙතරම් අතිවිශාල මුදලක් රජයක් ලෙස අපි වැය කරන්නේ ප්‍රතිකාර අංශ සවිමත් කිරීම සඳහායි.අපේ රටේ සෞඛ්‍ය සේවාවේ ඇති බරපතළ දුර්වලකමක් වනුයේ රෝග නිවාරණය වැළැක්වීම සහ ප්‍රාථමික සෞඛ්‍ය සේවාව පිළිබදව කැපවීම අඩුයි. ජනතාව දැනුවත් කරමින් රෝගී තත්ත්වයන් වැළැක්වීම සඳහා අවශ්‍ය මඟ පෙන්වීම අපි ඉන්නේ දුර්වල තැනක. ඒ නිසා තමයි ප්‍රතිකාර අංශ සඳහා අතිවිශාල මුදලක් වැය කිරීමට සිදුව තිබෙන්නේ.ගමේ නගරයේ සාමාන්‍ය ජනතාව මේ පිළිබදව දැනුවත් කිරීමේ දී අපේ රටේ ඇතැම් අංශවල තිබෙන අඩුපාඩු දැඩි ලෙස බලපානවා. අපේ රටේ පෝෂණවේදීන් ඉතා අඩුයි. අපේ අමාත්‍යංශයට ඉන්නේ 4-5 දෙනයි. පුරප්පාඩු 40 සඳහා අයැදුම්පත් කැඳවා ඒක පුරවාගන්න අවුරුදු ගානක් තිස්සේ ලොකු සටනක් දෙනවා. වෙනත් රටක බැලුවෝතින් කොරියවේ පෝෂණවේදීන් 36000ක් ඉන්නවා. ආහාර පාරිභෝජන රටාවේ සිට ජීවිතයේ දෛනික චර්යාවන් පිළිබදව ජනතාව දැනුවත් කිරීම සම්බන්ධයෙන් අපේ තිබෙන්නේ අඩුපාඩුවක්. එය නැති කිරීම සඳහා අපි විශාල වශයෙන් මුදල් යොදනවා. මේ යොදවන්නේ රටේ සංවර්ධනයට ඇති මුදල්. මේ යුගයේ විශාල වශයෙන් නිදහස් සෞඛ්‍ය අපි ආයෝජනය කිරීම් සිදු කළා.නියෝජ්‍ය කතානායක චන්දිම වීරක්කොඩි, ගාල්ල දිස්ත්‍රික් පාර්ලිමේන්තු මන්ත්‍රී රමේෂ් පතිරණ, දකුණු පළාත් සභා මන්ත්‍රී එජාප විජේපාල හෙට්ටිආරච්චි යන මහත්වරුන් වෛද්‍යවරුන් ඇතුළු රාජ්‍ය නිලධාරීහු විශාල පිරිසක් එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=n14082625</link>
    <topic>විසිවසරක මගේ පාර්ලිමේන්තු දිවියේ මා උපයාගත් එකම සම්පත ජනතාවයි</topic>
    <author># නුවන් කොඩිකාර බිබිල සිට...</author>
    <content>විසි වසරක පාර්ලිමේන්තු දිවිය තුළ තමන් උපයාගත් එකම සම්පත ජනතා සම්පත බව පොල් සංවර්ධන හා ජනතා වතු සංවර්ධන ඇමැති ජගත් පුෂ්පකුමාර මහතා පැවැසීය.එසේ නොමැතිව ජනතා බලය උපයෝගි කරගෙන වෙනත් අකටයුතු කම් කළේ නම් මෙතෙක් කළක් දේශපාලනයේ රැදි සිටීමට අවස්ථාව නොලබෙන බව හෙතෙම කීවේය.සිය පාර්ලිමේන්තු දිවියට වසර 20 ක් පිරීම නිමිත්තෙන් බිබිල ජනතාවට උපහාර පිදීම වෙනුවෙන් බිබිල දිස්ත්‍රික්කයේ ගම්මාන කිහිපයක පැවැති උපහාර උළෙලවල්වලට පෙරේදා (24) සහභාගිවෙමින් ඇමැතිවරයා එසේ ප්‍රකාශ කෙළේය.ඇතැම් පුද්ගලයින් මැතිවරණ කාලවලදි පැමිණ ජනතාවට මොනව හෝ බෙදා රසවත් කතා කියා ඡන්දය රැගෙන යන බවත් නැවත ඔවුන් දකින්න ලැබෙන්නේ ඊළග මැතිවරණයේදි බවත් ඒ මහතා කියා සිටියේය.මේ තත්ත්වය වෙනස් කළ හැක්කේද ජනතාවට පමණක් බව පැවැසු පුෂ්පකුමාර මහතා එය මෙවර පැවැත්වෙන ඌව පළාත් සභා මැතිවරණයෙන් ආරම්භ කරනු ඇතැයි තමා විශ්වාස කරන බව පැවැසීය.එසේ සිදුනොවුන හොත් ජනතාවට සිදුවන්නේ සැමදාම එකි නෙකාගේ වහසි බස්වලට රැවටි එකම තැන රැදී සිටීමට බවද හෙතෙම කීවේය.ඇමැති ජගත් පුෂ්පකුමාර මහතා මෙසේද කියා සිටියේය. මගේ පියා මියගියාට පස්සේ මම එතුමගේ ව්‍යපාර බාරගෙන පවුල ජීවත් කරගැනීමේ කාර්යයට අතගැහුවා. ඉන් පසසේ රජයේ විවිධ කොන්ත්‍රාත් අරගෙන කටයුතු කලා. නමුත් මම දේශපාලනයට එකතු වුන දා සිට ඒ සියල්ල අතහැරියා. මොකද එහෙම නැතුව ව්‍යාපාරයි දේශපාලනයෙන් දෙකම එකට කරන්න බැහැ. එහෙම කරන්න ගියානම් ඒ දෙකම නැති වෙනවා. ජනතාව වුණත් මා දිහා බලන්නේ වැරදි කෝණයකින්. ඒ අය පත්කරලා එවපු ජගත් පුෂ්පකුමාර දේශපාලනයට වඩා ව්‍යාපාරික කටයුතු කරනවා කියලා.අපිව පාර්ලිමේන්තුවට එව්වේ ගමේ තියෙන ප්‍රශ්න රටට ගෙනියලා ඊට විසදුම් ලබාගන්න. අද වෙනකොට මාව පත්කරපු ජනතාව බලාපොරොත්තු වු බොහොමයක් දේ මට හැකි පමණින් කර තිබෙනවා. මටත් තිබුනා රජයෙන් ලැබෙන මුදල් යොදාගෙන මොනව හරි බෙදලා ජනතාව අන්දලා ඉන්නන. එහෙම කරානම් කීයෙන් කී දෙනෙක් මා එක්ක මේ වන විට තරහවෙලාද ? ඇමැතිතුමා තමන්ගේ අයට විතරක් කරනවා කියලා කී තැනක කතා වේවිද ?</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=r1408261</link>
    <topic>හැටදාගෙයි හිටි පිළිම තුන ඉරිතලා ගල්පතුරු ගැලවිලා</topic>
    <author>පොලොන්නරුව දිසා සමූහ ඇම්. පී. සරත්</author>
    <content>පොලොන්නරුව ඓතිහාසික හැටදාගෙයි හිටි බුදු පිළිම තුන අව්වට සහ වැස්සට හසුවී ඉරි තැලී ගොස් ගල් පතුරු ගැලවී විනාශයට පත් වෙමින් තිබේ.මේ බුදු පිළිම තුන ආරක්ෂා කිරීමට ආරක්ෂක ආවරණයක් යොදන ලෙස වන්දනාකරුවෝ ඉල්ලා සිටිති. පොලොන්නරුව ඓතිහාසික හැටදාගෙය නිශ්ශංකමල්ල රජු විසින් ඉදි කරන ලද දෙමහල් දළදා මාළිගාවකි. උඩු මහල දළදා වහන්සේ තැන්පත් කිරීම සඳහාත් පහත මාලය පිළිම ගෙය සඳහාත් භාවිතා කොට ඇත.පැය 60ක් ඇතුළත ඉදි කළ නිසා මෙය හැටදාගෙය වූ බව මහා වංශයේ සඳහන් වෙයි.ගොඩනැඟිල්ල මෙන්ම වටා ඇති ප්‍රාකාරය ද ගලෙන්ම නිම කිරීමේදී දැව භාවිතා කරන්නට ඇතැයි විශ්වාස කෙරේ.මෙහි පිවිසුම් පියගැට පෙළ අසල පුන් කළසක් තැබීම මෙහි ඇති විශේෂ ලක්ෂණයක් වන අතර මෙය දිගින් අඩි 120යි පළල අඩි 90කි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=r1408262</link>
    <topic>කඹුරුපිටිය මහජන පොළේ තිබී නරක් වූ ආහාර තොගයක් අල්ලයි</topic>
    <author>@ පී.පී.ජී.සුගතදාස තිහගොඩ සමූහ</author>
    <content>කඹුරුපිටිය මහජන පොළේ සිදුකරන ලද හදිසි වැටලීම්වලින් මිනිස් පරිභෝජනයට නුසුදුසු විවිධ ආහාර වර්ග කිලෝ ග්‍රෑම් සියයකට ආසන්න ප්‍රමාණයක් අත් අඩංගුවට ගත හැකි වූ බව කඹුරුපිටිය සෞඛ්‍ය වෛද්‍ය නිලධාරි කාර්යාලය පවසයි.එම කාර්යාලයේ පරිපාලන මහජන සෞඛ්‍ය පරික්ෂක ඇම්.ඒ.විජයසිරි මහතා පවසන පරිදි මිනිස් පරිභෝජනයට නුසුදුසු කුණුවූ මාළු,කරවල වර්ග හා දිරාපත්වූ හාල් මැස්සන්,අර්තාපල්,ලොකු ලුණු,බිට් අල,පාන්,බනිස් ඇතුළු බේකරි කෑම වර්ග රැසක් මේ වැටලීම්වලින් අත්අඩංගුවට ගන්නා ලදි.එහිදි එකී වැරැදි සිදුකරනලද වංචනික වෙළෙඳුන් දොළොස් දෙනෙක්ද වැටලිම්වලට සහභාගිවූ මහජන සෞඛ්‍ය පරික්ෂකවරුන් විසින් අත්අඩංගුවට ගනු ලදි.එම සැකකරුවන් පිරිස සමඟ අත්අඩංගුවට ගනු ලැබු මිනිස් පරිභෝජනයට නුසුදුසු ආහාර ද්‍රව්‍ය තොග මාතර මහේස්ත්‍රාත් අධිකරණයට ඉදිරිපත් කිරීම සඳහා අවශ්‍ය කටයුතු කරගෙන යන බව කඹුරුපිටිය සෞඛ්‍ය වෛද්‍ය නිලධාරි කාර්යාලයේ නිලධාරිහු පැවැසූහ.කඹුරුපිටිය සෞඛ්‍ය වෛද්‍ය නිලධාරි ගයාන් රවිසිංහ මහතාගේ හා නියෝජ්‍ය සෞඛ්‍ය වෛද්‍ය නිලධාරීනි රුවිනි ජයසිංහ මෙනෙවියගේ උපදෙස් පරිදි එම කාර්යාලයේ පරිපාලන මහජන සෞඛ්‍ය පරික්ෂක අම්.ඒ.විජයසිරි මහතාගේ නායකත්වයෙන් මාතර මහ නගර සභාවේ සෞඛ්‍ය දෙපාර්තමේන්තුව ඇතුළු වැලිගම,අතුරලිය,හක්මන හා කඹුරුපිටිය ප්‍රාදේශිය සෞඛ්‍ය වෛද්‍ය නිලධාරි කාර්යාලවලට අනුයුක්ත මහජන සෞඛ්‍ය පරික්ෂකවරු මේ වැටලීම් සඳහා සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=r1408263</link>
    <topic>වන අලි දෙදෙනෙක් මහියංගණ නගරයේ යකා නටති</topic>
    <author>@ මාපාකඩවැව සමූහ එච් එම් ආර් කරුණාවීර</author>
    <content>මහියංගණ රජමහා විහාරය ආසන්නයේ වූ මහවැලි ගඟ අසලට පෙරේදා (24)උදෑසන වන අලි දෙදෙනෙක් පැමිණ සිටි අතර ගම්වාසින් විසින් ඒ බව මාපාකඩවැව අලි පාලන ඒකකයේ වනජිවි නිලධාරින් දැනුවත් කිරීමෙන් අනතුරුව වන අලි දෙදෙනා සවස් කාලයේදි වන ජිවි නිලධාරින් මැදිහත්ව පන්නා දැමීමට කටයුතු කළ අවස්ථාවේදි එම වන අලි දෙදෙනා මහවැලි ගඟ දිගේ ගොස් මහියංගණ නගරයට පැමිණ මහියංගණ පොලිසියේ දැල් වැටටද ඇගළුම් ආයතනයක තාප්පයක්ද පෙරළා දමා නගර වාසීන් ත්‍රාසයටත් භීතියටත් පත් කළ බව නගරවාසිහු පවසති.වන අලි ගමන් ගත් මාර්ගයේ වු දේපල රැසකටද හානි සිදු කර ඇති අතර ඇගළුම් ආයතනයේ තාප්පයේ කොටසක් පෙරළා දමා ඇති අතර මහියංගණ පොලිසියේ දැල් කම්බි වැටද ස්ථාන දෙකකින් කඩාදමා පොලිස් භුමිය මැදින් දිවගොස් මැලිබන් ඇගළුම් ආයතනය ආසන්නයට දිව ගොස් ඇති අතර පසුව 18 කොළනිය මැදින් ගම් වැදි ඇළැවෙළ දෙසට රාත්‍රි කළුවර මැදින් ගොස් අතුරුදන්ව ඇත. වන ජීවී නිලධාරින් වන අලින් පසු පස හබා ගොස් වන අලි පන්නා දැමිමට කටයුතු කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=r1408264</link>
    <topic>හෙරෝයින්-ගංජා ළඟ තබාගත් පුද්ගලයන් 6ක් අත්අඩංගුවට</topic>
    <author>@ අනුරාධපුර මධ්‍යම විශේෂ</author>
    <content>මිහින්තලා පූජා නගරයේ හෙරෝයින් සහ ගංජා ළඟ තබා ගෙන සිටි පුද්ගලයන් 6දෙනකු මිහින්තලේ පොලීසියේ නිලධාරීන් විසින් සිදුකළ විශේෂ වැටලීම්වලදී අත්අඩංගුවට ගෙන තිබේ.මිහින්තලා පූජා නගරයේ නීති විරෝධී මත්ද්‍රව්‍ය ළඟ තබාගෙන සිටින්නන් විශේෂ මෙහෙයුම් සිදුකර අත්අඩංගුවට ගන්නා ලෙස උසස් පොලිස් නිලධාරින් ලබාදුන් විශේෂ උපදෙස් මත මේ මෙහෙයුම ක්‍රියාත්මක කර තිබුණි. ඒ අනුව මිහින්තලා කඳුවටා පාර,කුමාරසිරිගම,මිහින්තලේ නගරය හා මාතලේ හන්දිය යන ප්‍රදේශවල සිදුකල වැටලීම්වලදී සැකකරුවන් අත්අඩංගුවට ගෙන තිබේ. අත්අඩංගුවට ගත් සැකකරුවන් අතරින් එක් පුද්ගලයකු අත හෙරොයින් මිලිග්‍රෑම් 40ක ප්‍රමාණයක් තිබූ බවද පොලිසිය පවසයි.හෙරොයින් ළඟ තබාගෙන සිටි පුද්ගලයා අවස්ථා කිහිපයකදීම නීති විරෝධී මත්ද්‍රව්‍ය ළඟ තබාගෙන සිටියදී අත්අඩංගුවට පත් වූවකු බව පොලිසිය පවසයි. අත්අඩංගුවට ගත් සියලු සැකකරුවන් අධිකරණයට ඉදිරිපත් කිරීමට නියමිතව තිබුණි. අනුරාධපුර කොට්ඨාස භාර ජ්‍යෙෂ්ඨ පොලිස් අධිකාරි මහේෂ් සේනාරත්න මහතාගේ උපදෙස් මත මිහින්තලේ පොලිස් ස්ථානාධිපති රුක්මල් රත්නායක, වැඩබලන ස්ථානාධිපති උපොප අනුර ප්‍රියදර්ශන, උ.පො.ප අශෝක ජයරත්න යන නිලධාරීන් වැටලීම සිදුකර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=r1408265</link>
    <topic>නියඟයෙන් ජයගන්න වැවෙන් වැව පුරවන්න සාකච්ඡා</topic>
    <author>@ හුංහම සමූහ - ජී. කේ. එච්.විල්සන් ප්‍රනාන්දු</author>
    <content>නියඟයෙන් වන ව්‍යසනයෙන් ජයගැනීමට නම් වැවෙන් වැව පිරවීමේ පැරණි වාරි සංස්කෘතිය ආරම්භ කළයුතු යැයි ශ්‍රී ලංකා රතුකුරුස සමාජයේ හම්බන්තොට ශාඛාවේ සභාපති කේ එච්. ප්‍රේමතිලක මහතා පැවැසීය.ශ්‍රී ලංකා රතුකුරුස සමාජයේ හම්බන්තොට දිස්ත්‍රික් ශාඛාව පසුගියදා ක්‍රියාත්මක කළ වැඩ පිළිවෙළ පිළිබඳ හම්බන්තොට දිස්ත්‍රික්කයේ මාධ්‍ය වේදීන් දැනුවත් කිරීම සඳහා හම්බන්තොට ජේඩ් ග්‍රීන් හෝටල් පැවැති මාධ්‍ය හමුවක දීය.එහි දී කතා කළ ප්‍රේමතිලක මහතා මෙසේ ද කීය. අප මෙතෙක් කල් නියඟයක් හෝ ගංවතුරක් ආවිට ජනතාවට නියං සහනාධාර හෝ ගංවතුර ආධාර බෙදා දීම පමණයි සිදු කළේ. මේ සඳහා දීර්ඝ කාලීන විසඳුමක් කෙරෙහි කිසිවෙකු අවධානය යොමුකළේ නැහැ.ඒ පැලැස්තර විසඳුම් වලින් අප දැන්වත් ඉවත් වී වැවෙන් වැව පිරවීමේ පැරණි වාරි සංස්කෘතියට ගොස් නියඟය ජයගත යුතුයි. මධ්‍ය කඳුකරයට සහ හම්බන්තොට දිස්ත්‍රික්කයට ආසන්න ප්‍රදේශවලට වර්ෂාවෙන් ලැබෙන ජලය මහ මුහුදට ගලාබසින්නේ හම්බන්තොට දිස්ත්‍රික්කය හරහායි.එසේ ගලා එන ජලය රඳවාගැනීම සඳහා මෙවන් අවස්ථාවක දී වත් අපේ වැව් ටික හාරා ප්‍රතිසංස්කරණය කළ යුතුයි.ඒ සඳහා හොඳම අවස්ථාව මෙයයි.මෙය පැහැර හරින්න එපා. ශ්‍රී ලංකා රතුකුරුස සමාජයේ හම්බන්තොට දිස්ත්‍රික් උප සභාපතිනි වී.කේ. එස්. හෙට්ටිආරච්චි මහත්මිය සහ එහි විධායක නිලධාරී නාමල් ජයන්ත මහතා ද මෙහි දී කතා කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=r1408266</link>
    <topic>ඌරුබොක්ක හීගොඩ ප්‍රාදේශීය රෝහලට ජලය නැතිව මහ ජරමර</topic>
    <author>@ පී.මද්දුමගේ මාවරල සමූහ.</author>
    <content>මාතර දිස්ත්‍රික් සෞඛ්‍ය සේවා අධ්‍යක්ෂක බල ප්‍රදේශයේ ඌරුබොක්ක හීගොඩ ප්‍රාදේශීය රෝහලට පසු ගිය 19 වන දින සිට ජලය නොලැබීමේ තත්වයක් උදා වී ඇත.නේවාසික රෝගීන්ගේ වාට්ටු පහක්,හදිසි ප්‍රතිකාර ඒකකයක් පවතින මෙම රෝහල,හම්බන්තොට,රත්නපුර,මාතර දිස්ත්‍රික්කයන්හි රෝගීන් විශාල පිරිසකට වෛද්‍ය සේවා සැපයෙන මෙය ජල සැපයුම නතර වූ දින දරු ප්‍රසූති තුනක් සිදුව ඇති බවත්,එදින රෝහල් කාර්ය මණ්ඩලය ජලයනොමැති කමින් බලවත් අපහසුතාවකට පත් වූ බවත්පැවසේ.හුලංකන්ද ජලමූලාශ්‍රයෙන් ජාතික ජලසම්පාදන මණ්ඩලය මගින් ජල සැපයුම සිදු කෙරේ. එහි ස්ථාන භාර නිලධාරී එම්.එම්. ශාන්ත මහතාගෙන් මේ ගැන විමසූ විට කියා සිටියේ,නියගය නිසා ජල උල්පත්වල ජලය අඩුවීම මෙම තත්වයට හේතු වී ඇති බවය.රෝහලේ ස්ථාන භාර වෛද්‍ය නිලධාරී පූර්ණ කීර්ති පෙරේරා මහතා පැවැසුවේ.පස්ගොඩ ප්‍රාදේශීය සභාවේ ජල බවුසරයෙන් අවශ්‍ය ජලය ලබා ගැනීමට කටයුතුකර ඇති බවකි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=r1408267</link>
    <topic>ත්‍රිකුණාමලය ධීවර වරායේ යාත්‍රා ගොඩට ගන්න නව දියත් මඟක්</topic>
    <author>@ ත්‍රිකුණාමලය විශේෂඒ.ටි.එම්.ගුණානන්ද</author>
    <content>අලුත්වැඩියා කටයුතු සඳහා ධීවරයාත්‍රා ගොඩ බිමට ගැනීමට පහසුකම් සලසමින් ත්‍රිකුණාමල ධීවර වරායේ දියත් මඟ රුපියල් දසලක්ෂ15කින් ප්‍රතිසංස්කරණය කර විවෘත කිරිම ධීවර හා ජලජ සම්පත් සංවර්ධන ඇමැති වෛද්‍ය රාජිත සේනාරත්න මහතාගේ ප්‍රධානත්වයෙන් වරාය පරිශ්‍රයේදි සිදු කෙරෙණි.තිබු දියත් මග අක්‍රීය වීමනිසා සිය යාත්‍රා අලුත්වැඩියා කටයුතු සඳහා ගොඩබිමට ගැනීමට පෞද්ගලික අංශයේ දායකත්වය ලබා ගැනිමට ධීවර කාර්මිකයනට විශාල මුදලක් වැය විය.නව දියත් මග ඉදිකිරිම සඳහා දැයට කිරුළ සංවර්ධන වැඩ සටහන යටතේ ධීවර හා ජලජ සම්පත් අමාත්‍යාංශය ඒ සඳහා මුල්‍ය ප්‍රතිපාදන ලබාදෙනු ලැබුවේ ආර්ථික සංවර්ධන නියෝජ්‍ය ඇමැති සුසන්ත පුංචිනිලමේ මහතාගේ ඉල්ලීමකට අනුවය.මේ අවස්ථාවට සහභාගිවු නැගෙනහිර පළාත් සභාවේ සභාපතිනි ආරියවති ගලප්පත්ති මහත්මියගේ ඉල්ලීමකට අනුව වරායේ කටයුතු සොයා බැලීමට ඇමැති වරයා කටයුතු කළේය.මේඅවස්ථාවට ලංකා ධීවර වරාය නිතිගත සංස්ථාවේ සභාපති උපාලි ලියනගේ, කළමණාකර අධ්‍යක්ෂ නීල් රවින්ද්‍ර මුණසිංහ, නියෝජ්‍ය සාමාන්‍යාධිකාරි (මෙහෙයුම්) ජනක ප්‍රසන්න මුදලිගේ යන මත්වරුද සහභාගිවුහ. වරාය කළමණාකාර හේෂාර සංජීව මහතා ඇතුලු කාර්ය මණ්ඩලය මෙය සංවිධානය කර තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s140826_2</link>
    <topic>ඕස්ට්‍රේලියානු 19න් පහළ ක්‍රිකට් පිළ ශ්‍රී ලංකාවේ සංචාරයක</topic>
    <author>දිනේෂ් හේවාවිතාරණ</author>
    <content>ඕස්ට්‍රේලියානු 19න් පහළ ක්‍රිකට් පිළ ලබන මාසයේදී ශ්‍රී ලංකාවේ සංචාරයක නිරතවීමට නියමිතයි‍.හිටපු ඕස්ට්‍රේලියානු ටෙස්ට් ක්‍රිකට් ක්‍රීඩක ඉයන් හීලිගේ පුතණුවන් වන ටොම් හීලි මෙම 19න් පහළ පිළට නායකත්වය සපයයි.පළමු තරඟය ලබන මස 25දා එස්.එස්.සී. (S.S.C.)ක්‍රීඩාංගනයේදී පැවැත්වෙන අතර තරඟාවලිය එක් දින තරඟ 5කින් හා තුන් දින තරඟයකින් සමන්විත වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s140826_1</link>
    <topic>බංගලාදේශයට කොදෙව්වෝ පහර දෙති</topic>
    <author>රේණුකා හේවාපතිරණ</author>
    <content>සංචාරක බංගලාදේශ ක්‍රිකට් පිල සමඟ පැවති තුන්වැනි එක්දින ක්‍රිකට් තරඟයේ ජය අත්කර ගැනීමට සත්කාරක බටහිර ඉන්දීය කොදෙව් කණ්ඩායම සමත්විය.සෙන්ට් කිට්ස් දූපතේ වෝනර් පාර්ක්හිදී පැවති මෙම දිවා රාත්‍රී ක්‍රිකට් තරඟයේදී කාසියේ වාසිය දිනූ බටහිර කොදෙව් කණ්ඩායම ප්‍රථමයෙන් ලකුණු රැස් කළේය.නියමිත පන්දු පනහ අවසානයේ කඩුළු හතක් දැවී ඔවුන් රැස්කළ ලකුණු සංඛ්‍යාව තුන්සිය තිස් අටකි.ඩී.එම්. බ්‍රාවෝ ලකුණු එකසිය විසි හතරක් සහ රැම්ඩීන් ලකුණූ එකසිය හැට නවයක් රැස් කළේය.බංගලාදේශ පිලේ අල් අමීන් හොසේන් ලකුණු පනස් නවයකට කඩුළු හතරක් ලබා ගත්තේය.පිළිතුරු ලෙස බංගලාදේශ කණ්ඩායමට නියමිත පන්දුවාර පනහ තුළදී ලබාගත හැකි වූයේ කඩුළු අටක් දැවී ලකුණු දෙසිය හතලිස් හතක් පමණි.ඒ අනුව සත්කාරක දේශයට ලකුණු අනූ එකක ජයක් හිමිවිය.තරඟ තුනකින් සමන්විත මෙම එක්දින ක්‍රිකට්  තරඟාවලියේ තරඟ සියල්ල ජයගත් බටහිර ඉන්දීය කොදෙව් කණ්ඩායම තරඟාවලියේම ජය ද හිමි කර ගත්තේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s1408261</link>
    <topic>ශ්‍රී ලංකා-පාකිස්තාන දෙවැනි එක්දින ගැටුම අද දිවා රාත්‍රියේ හම්බන්තොට දී</topic>
    <author/>
    <content>සංචාරක පාකිස්තාන කණ්ඩායමට එරෙහිව පැවැත්වෙන තරග තුනකින් සමන්විත ජාත්‍යන්තර එක්දින ක්‍රිකට් තරගමාලාවේ තවදුරටත් ප්‍රාණවත්ව රැඳී සිටීමට නම් ශ්‍රී ලංකාව ජය ගත යුතුම තරගය අද හම්බන්තොට සූරියවැව මහින්ද රාජපක්ෂ ජාත්‍යන්තර ක්‍රිකට් ක්‍රීඩාංගණයේදී පැවැත්වේ.තරගමාලාවේ දෙවැනි තරගය වන මෙය දිවා රාත්‍රියේ පැවැත්වේ. පළමු තරගයෙන් පාකිස්තානයට කඩුලු 4ක ජයක් හිමිවිය.පිලකට ඕවර 45 බැගින් සීමාවී සූරියවැව ක්‍රීඩාංගණයේදීම පසුගිය සෙනසුරාදා පැවැති පළමු තරගයේදී දෙපිලෙන්ම තියුණු තරගයක් ප්‍රදර්ශනය වූ අතර අවසානයේ පාකිස්තානය තරගය ජයග්‍රහණය කළේ තරගයේ තවත් එක් පන්දුවක් පමණක් ඉතිරිව තිබියදීය. එම තරගයේදී ශ්‍රී ලංකා මැද පෙල පිතිකරුවන්ගේ සාර්ථකත්වයක් දිස්විණි.ඇන්ජලෝ මැතිව්ස් ඔහුගේ ක්‍රීඩා දිවියේ හොඳම එක්දින ක්‍රිකට් ඉනිම ක්‍රීඩා කරමින්ද (පන්දු 85කින් ලකුණු 89), මහේල ජයවර්ධන දර්ශනීය පිතිහරඹයක නියැලෙමින්ද (ලකුණු 63), තමන් තවමත් ලකුණු අතර සිටින බව තහවුරු කළහ. අශාන් ප්‍රියන්ජනද පන්දු 15කින් නොදැවී ලකුණු 39ක් රැස්කර ගනිමින් ශ්‍රී ලංකා ඉනිම ශක්තිමත් කළේය. ශ්‍රී ලංකා පන්දු යවන්නන්ද ඉලක්කයට පන්දු යැවූහ. කලකට පසු පිටියට පිවිසි තිසර පෙරේරා නායකයාට සහාය වෙමින් කඩුලු 2ක් දවාගත්තේය.පළමුව පන්දුවට පහර දෙමින් ශ්‍රී ලංකාව මුළු ලකුණු 275ක් වාර්තා කළේය. “බොහෝ අවස්ථාවල අපි ලකුණු 250ට වැඩියෙන් ලබා ගත් අවස්ථාවලදී අපේ පන්දු යවන්නන් ඉතිරි හරිය හරියටම කරනවා. නමුත් මේ තරගයේදී ඉස්මතු වූයේ මක්සූඩ්ගේ හපන්කමයි” පළමු තරගයෙන් පසුව ශ්‍රී ලංකා ක්‍රිකට් නායක ඇන්ජලෝ මැතිව්ස් ප්‍රකාශ කළේය.එම තරගයේදී පාකිස්තානය පරාජයෙන් ගැළවුනේ සොහයිබ් මක්සූඩ් හා ෆවාඩ් අලාම්ගේ ලකුණු 147ක සබඳතාවයෙනි. මක්සූඩ් පන්දු 73කින් නොදැවී ලකුණු 89ක්ද, අලාම් ලකුණු 62ක්ද ලබා ගත්හ. “මෙය, විශේෂයෙන් තරුණ පිතිකරුවන් දෙදෙනෙකුගෙන්, මා දුටු එක් විශිෂ්ටතම සබඳතාවයකි” යැයි තරගයෙන් පසුව පාකිස්තාන නායක මිස්බා උල් හක් කියා සිටියේය. අද තරගයේදීත් පාකිස්තානය මේ පිතිකරුවන් දෙදෙනා කෙරෙහි විශ්වාසය තබනු ඇත. එහෙත් පළමු තරගයේදී සිදුවූ යම් වැරදි ඇත්නම් ඒවා යළි සිදු නොවන තැනට වගබලා ගෙන තරගමාලාව 1–1 සම තත්ත්වයට ගෙන ඒමට ශ්‍රී ලංකා කණ්ඩායම ඔවුන්ගේ උපරිමයෙන් ක්‍රීඩා කරනු ඇතැයි යන්න ශ්‍රී ලාංකික ක්‍රිකට් ලෝලීන්ගේ පැතුම වෙයි.දෙපිල අතර තෙවැනි හා අවසාන එක්දින ක්‍රිකට් තරගය මෙම සෙනසුරාදා (30) දඹුල්ලේදී පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s1408262</link>
    <topic>වැරැදි හදාගෙන ඊළඟ තරගාවලියට මුහුණදෙනවා</topic>
    <author>ෆවුස් මොහොමඩ් හොංකොං සිට...</author>
    <content>ශ්‍රී ලංකා ක්‍රීඩකයන්ගේ අඩුපාඩු කීපයක් ඇති බවත්, ඒ අඩුපාඩු නිවැරැදිව සකස්කර ගනිමින් මැලේසියාවේ පැවැත්වෙන මීළඟ තරගාවලියට සාර්ථකව මුහුණදීමට බලාපොරොත්තු වන බවත් ශ්‍රී ලංකා සත් සාමාජික රගර් පුහුණුකරු සෙටෆානෝ කැකවූ ‘දිනමිණ’ට ප්‍රකාශ කළේය. ආසියානු සත් සාමාජික රගර් තරගමාලාවේ පළමුවැනි අදියර ලෙස පෙරේදා හොංකොං නුවරදී නිමාවට පත්වූ හොංකොං සෙවන්ස් තරගාවලියේ දී ශ්‍රී ලංකාව සිවුවැනි ස්ථානයට පත්වීමෙන් අනතුරුව ඔහු මේ බව කීවේය.‘අපේ ක්‍රීඩකයන් පසුගිය කාලය තුළ සෙවන්ස් තරගාවලි කීපයකටම සහභාගි වුණා. විවේකයක් නැතිව මේ විදිහට ක්‍රීඩා කිරීමත් ක්‍රීඩකයන්ගෙන් දුර්වලතා සිදුවීමට හේතුවක්. මේ සුලු වැරැදි නිසා ජයග්‍රහණය පෙනි පෙනී පරාජයට පත්වන අවස්ථා ඕනතරම් වෙන්න පුළුවනි. නමුත් සත් සාමාජික රගර් වැනි වේගවත් තරග රටාවකට මුහුණ දෙද්දී එවැනි සුලු අතපසුවීම් පවා තරගයේ ජයපරාජය තීරණය කිරීමේ සාධකයක් වෙන්න ඉඩ තියෙනවා’ ඔහු කීවේය. මෙවර හොංකොං සෙවන්ස් තරගාවලියේ කුසලාන වටයේ අවසන් පූර්ව තරගයෙන් හොංකොං පිල හමුවේ ලකුණු 21-0කින් පරාජයට පත්වූ ශ්‍රී ලංකාව ඒ දක්වා මුහුණ දුන් මූලික වටයේ තරග හා කුසලාන වටයේ අර්ධ අවසන් පූර්ව තරගය ජයගෙන අපරාජිතව සිටියේය. එහෙත් හොංකොං පිල හමුවේ පරාජයට පත්වීමෙන් පසුව පැවැති තුන්වැනි ස්ථානය තේරීමේ තරගයේ දී ජපානය හමුවේ ශ්‍රී ලංකාව ලකුණු 42-12කින් පරාජය විය. ඒ අනුව මෙතෙක් ආසියානු සත් සාමාජික ශ්‍රේණිගත කිරීම්වල තුන්වැනි ස්ථානයේ සිටි ශ්‍රී ලංකාව සිවුවැනි ස්ථානය දක්වා පහළ ගියේය.තරගාවලියේ මූලික වටයේ පෙන්වූ දක්ෂතාවලට සාපේක්ෂව දෙවැනි දිනයේ දී ශ්‍රී ලංකා පිල දැක්වූ දස්කම් පිළිබඳ සෑහීමකට පත්විය හැකි බව පැවැසූ සෙටෆානෝ, තරගයෙන් තරගයට ක්‍රීඩා කළ යුතු ආකාරය අදාළ ප්‍රතිවාදීන් අනුව වෙනස්වන බව ද කීවේය.ආසියානු සෙවන්ස් රගර් තරගමාලාවේ මීළඟ අදියර ලබන සැප්තැම්බර් මස මැලේසියාවේ පැවැත්වෙන අතර අවසන් අදියර ඔක්තෝබර් මස චීනයේ පැවැත්වීමට නියමිතය. ශ්‍රී ලංකාව ආසියාවේ තුන්වැනි ස්ථානයට පත්වූයේ පසුගිය වසරේ පැවැති තරගමාලාවේ දැක්වූ දස්කම් හේතුවෙනි. එවර ශ්‍රී ලංකා පිලේ පුහුණුකරු ලෙස කටයුතු කරනු ලැබුවේ නිල්ෆර් ඉබ්‍රාහිම් විසිනි. ඔහු දැනට ඉසිපතන විදුහලේ රගර් පුහුණුකරු ලෙස කටයුතු කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s1408263</link>
    <topic>ක්‍රීඩා විද්‍යායතනයේ නව අධ්‍යක්ෂ සජිත්</topic>
    <author>ප්‍රින්ස් ගුණසේකර</author>
    <content>ජාතික ක්‍රීඩා විද්‍යායතනයේ අධ්‍යක්ෂ තනතුරට නියෝජ්‍ය ක්‍රීඩා අධ්‍යක්ෂ සජිත් ජයලාල් මහතා පත්කර ඇත. ජාතික ක්‍රීඩා විද්‍යායතනයේ කටයුතු පවත්වාගෙන යමින් අධ්‍යක්ෂ වැඩ බැලූ ශාන්ත වීරසිංහ මහතා ක්‍රීඩා අමාත්‍යාංශ අධ්‍යක්ෂ ලෙස පත්කොට තිබේ.සජිත් ජයලාල් මහතා මෙතෙක් කටයුතු කළ නියෝජ්‍ය ක්‍රීඩා අධ්‍යක්ෂ තනතුරට අයි.පී.විජේරත්න මහතා පත්කිරීමට තීරණය වී ඇතැයිද වාර්තා වේ. ක්‍රීඩා විද්‍යායතනයේ නව අධ්‍යක්ෂ ලෙස පත්වූ සජිත් ජයලාල් මහතා කියුබාවේ ශාරීරික අධ්‍යාපන උපාධිය හදාරා අති අතර රුහුණු විශ්වවිද්‍යාලයේ හා කැලණි විශ්වවිද්‍යාලයේ උපාධිකාරියෙකි.ඔහු මලල ක්‍රීඩක ක්‍රීඩිකාවන් රැසක් බිහිකළ මලල ක්‍රීඩා පුහුණුකරුවකුද වේ. ජයලාල් මහතා නියෝජ්‍ය ක්‍රීඩා අධ්‍යක්ෂ ලෙස වසර 4කට ආසන්න කාලයක් කටයුතු කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s1408264</link>
    <topic>අන්තර් සමාජ කැරම් තරගාවලියට අයැදුම්පත් කැඳවයි</topic>
    <author/>
    <content>ශ්‍රී ලංකා කැරම් සම්මේලනය සංවිධාන කරන අන්තර් සමාජ කැරම් තරගාවලියට අයැදුම්පත් භාරගැනීම මේ දිනවල සිදු කෙරේ. ‍ලෝක කැරම් ශූරතාවලියට යන ශ්‍රී ලංකා කණ්ඩායම පැමිණිමෙන් අනතුරුව ලබන මස 27වැනිදා තරගාවලිය මහරගම කැරම් සම්මේලන මූලස්ථානයේදී පැවැත්වෙන අතර අයැදුම්පත් භාරගැනීම සැප්තැම්බර් මස 7වැනිදායි අවසන් වේ.පිරිමි තරග ඒ.බී හා සී ලෙස කාණ්ඩ තුනකින් පැවැත්වෙන අතර එක් කණ්ඩායමකට ක්‍රීඩකයන් පස්දෙනකු ඇතුළත් කළ හැක.කාන්තා තරගත් කොටස් තුනකින් සමන්විත වන අතර එක් කණ්ඩායමකට ක්‍රීඩිකාවන් තිදෙනකුට අවස්ථාව හිමිවේ. තරගාවලිය පිළිබඳ වැඩි විස්තර දු.ක.0774454323 අංකයෙන් ලබාගත හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s1408265</link>
    <topic>චැම්පියන් ලීග් පාපන්දු: තරග දෙකකදී ගෝල් 14ක්</topic>
    <author>ප්‍රින්ස් ගුණසේකර</author>
    <content>ශ්‍රී ලංකා පාපන්දු සම්මේලනය සංවිධාන කරන ඩයලොග් චැම්පියන් ලීග් පාපන්දු තරගාවලියේදී කොළඹ පාපන්දු පිල හා යුද හමුදා පාපන්දු පිල ගෝල් 14ක් ලබා ගත්හ.සී.ආර් පිටියේ පැවැති තරග දෙකකදී කොළඹ පාපන්දු පිල කළුතර පාක් පිලට එරෙහිව ගෝල් 6ක් හා යුද හමුදා පිල, දොන් බොස්කෝට එරෙහිව ගෝල් 8ක්ද ලබා මේ දස්කම් දැක්වීය. මේ තරග දෙකෙන්ම කොළඹ හා යුද හමුදා කණ්ඩායම් පහසු ජයග්‍රහණ වාර්තා කිරීම සමත්විය.එසේම කොළඹ පාපන්දු පිලේ කැමරුන් ජාතික බී.දිමිත්‍රි හා යුද හමුදා පිලේ මොහොමඩ් ඉසෙදීන් ගෝල් ත්‍රිත්වය බැගින් ලැබීමද කැපී පෙනුණි.කොළඹ-කළුතරකොළඹ ක්‍රීඩා සමාජය හා කළුතර පාක් ක්‍රීඩා සමාජය අතර තරගයේ පළමු භාගයේදී දෙපිලම‍ ගෝල් 1-1ක් වු අතර දෙවැනි භාගයේදී කොළඹ පාපන්දු පිල තවත් ගෝල් 5ක් එක්කර ගත්තේය. කැමරුන් ජාතික බී.දිමිත්‍රි 20, 59 හා 62 මිනිත්තුවලදී ගෝල් වාර්තා කළ අතර නයිජිරියානු ජාතික ඒ.සී.සැම්සන් 50 හා 51වැනි මිනිත්තුවලදී, ඒ.සැන්සි 91වැනි මිනිත්තුවේදී ගෝල් වාර්තා කළහ.කළුතර පාක් පිලේ ඩබ්ලිව්. ද සිල්වා 27වැනි මිනිත්තුවේදී ගෝලයක් ලබා ගත්තේය.යුද-දොන් බොස්කෝයුද හමුදාව හා දොන් බොස්කෝ අතර තරගයේ පළමු භාගයේදී ‍ගෝල් 4-0ක් වු අතර තරගය නිමාවෙද්දී තවත් ගෝල් 4ක් එක්විය. මොහොමඩ් ඉසෙදීන් 13, 41 හා 50වැනි මිනිත්තුවලදී ගෝල් ත්‍රිත්වයක් වාර්තා කළ අතර එන්.රාජපක්ෂ 4හා 66වැනි මිනිත්තුවලදී ගෝල් වාර්තා කළේය.එන්.පුෂ්පකුමාර, බී.වරකාගොඩ හා එච්.ප්‍රියංකර ද යුද හමුදා ජයග්‍රහණය ශක්තිමත් කරමින් ගෝල් ලැබූහ.චැම්පියන් ලීග් තරගාවලියේ යුද හමුදාව සමග තරගවලදී ප්‍රතිවාදී පිලේ සිටින යුද හමුදා ක්‍රීඩකයන් එම තරගයට පමණක් ක්‍රීඩාවෙන් වැළකී සිටීමේ එකඟතාවක් ඇතිකොට ගෙන ඇතැයිද වාර්තා වේ.චැම්පියන් ලීග් අනෙකුත් තරග ප්‍රතිඵල මෙසේය. මාතර සිටි පිල ගෝල් 1-0කින් නිව් යංග්ස් පරාජය කළා. (ගෝල් වාර්තා කිරීම එන්.ශෂිකප්‍රිය) සොලීඩ්-පොලිස් අතර තරගය ගෝල් වාර්තා නොවී ජය පැරදුමෙන් තොරයි.නාවික-නන්දිමිත්‍ර අතර තරගයෙන් ගෝල් 4-2ක් ලෙස නාවික පිලට ජය (ගෝල් වාර්තා කිරීම නාවික-ජේ.ඩී.රත්නායක, පී.සී.පෙරේරා, ටී.නන්දසිරි, එම් ඉන්සාෆ්)</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s1408266</link>
    <topic>මාතලේ රාජ්‍ය සේවා වොලිබෝල් ශූරතා සිවිල් ආරක්ෂක-සෞඛ්‍ය සේවා දිනති</topic>
    <author>අසෝක හිඳගොඩ මාතලේ දිසා විශේෂ</author>
    <content>මාතලේ දිස්ත්‍රික් රාජ්‍ය සේවා වොලිබෝල් තරගාවලියේ පිරිමි ශූරතාව දිනාගැනීමට මාතලේ සිවිල් ආරක්ෂක දෙපාර්තමේන්තු පිල සමත්වූ අතර කාන්තා ශූරතාව මාතලේ සෞඛ්‍ය සේවා දෙපාර්තමේන්තු පිලට හිමිවිය. කාන්තා අවසන් මහා තරගයේදී නාඋල ප්‍රා.ලේ පිල පරදා වට 2-1 ජයක් ලැබීමට සෞඛ්‍ය ‍සේවා දෙපාර්තමේන්තු පිල සමත්විය.ලකුණු තත්වය 25/16, 22/25 සහ 25/18ක් විය. පිරිමි අවසන් මහා තරගයේදී යටවත්ත ප්‍රා.ලේ පිල වට 3-2 කින් පරාජය කිරීමට සිවිල් ආරක්ෂක දෙපාර්තමේන්තු පිලට හැකිවිණි. (ලකුණු තත්වය 25/20, 23/25, 25/26, 23/25 සහ 15/8)මාතලේ බර්නාඩ් අලුවිහාරේ ක්‍රීඩාංගණයේදී පසුගියදා පැවති මේ තරගාවලිය ක්‍රීඩා සංවර්ධන දෙපාර්තමේන්තුවේ මාතලේ දිසා සම්බන්ධිකරන නිලධාරී රංජිත් අලුවිහාරේ මහතා විසින් සංවිධානය කරන ලදි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=s1408267</link>
    <topic>ශෙනාල් ශානුකගෙන් කඩුලු ත්‍රිත්වයක්</topic>
    <author/>
    <content>ශෙනල් ශානුකගේ විශිෂ්ට පන්දු යැවීම හේතුවෙන් පමුණුගම මධ්‍ය විද්‍යාලයට එරෙහිව කඩුලු 9ක විශිෂ්ට ජයක් හිමිකර ගැනීමට වත්තල සාන්ත අන්තෝනි විද්‍යාලය සමත්විය.අවු.15න් පහළ තෙවැනි කොටසේ තෙවැනි වටයේ පළමු තරගයේ පමුණුගම විද්‍යාලය ලකුණු 95කට දැවී ගියේය. ශෙනාල් ශානක කඩුලු ත්‍රිත්වයක් සමගින් ලකුණු 13කට කඩුලු 5ක් දවාගැනිමට සමත්විය. ජයග්‍රාහී ඉලක්කය ඕවර 15.3කදී පසුකල සා.අන්තෝනි විදුහල් පිලට අහිමිවූයේ එක් කඩුල්ලක් පමණි.පමුණුගම විදුහල-95 (ඕවර 26) ඩිවන්ත සයුරු 33 (ශෙහාන් ශානුක 13/5, ඉන්දීර දේශාන්ජන 30/2)- සා.අන්තෝනි-97/1 (ඕවර 15.3) කවීෂ නුවන් 38, ජෝයෙල් පින්ටෝ නොදැවී 33සා.අන්තොනි විදුහලට ජයසීතාවක විද්‍යාලය සමග පැවැති තෙවැනි කොටසේ දෙවැනි තරගයෙන්ද කඩුලු 5ක ජයක් හිමිකර ගැනීමට වත්තල සාන්ත අන්තෝනි විදුහලට හැකිවිය. අන්තෝනි පිල ජයග්‍රහණය කරාගෙන ගිය නායක කවීෂ නුවන් සීතාවක ඉනිමේ දී ලකුණු 5කට කඩුලු 3ක් දවාගත් අතර ලකුණු 42ක් රැස්කිරීමට සමත්විය.වත්තල පැවැති තරගයේ පළමුව පන්දුවට පහරදුන් සීතාවක පිල ලකුණු 128කට දැවී ගියේය. විමුක්ති ලක්ෂාන් ලකුණු 53ක් රැස්කළ අතර මලින්ද ඩිල්ෂාන් ලකුණු 37ක් රැස් කළේය.පිළිතුරු ඉනිම ක්‍රීඩා කළ අන්තෝනි පිල කඩුලු 5ක් දැවී තිබියදී තරගයේ ජය හිමිකර ගත්තේ ඕවර 32.3ක් පමණක් වැය කරමිනි.සීතාවක-128 (ඕවර 35.3) විමුක්ති ලක්ෂාන් 53, මලින්ද ඩිල්ෂාන් 37 (කවීෂ නුවන් 5/3, සුපුන් ජයසේකර 19/2, සෙනුර ඒෂාන් 35/2)සා.අන්තෝනි-132/5 (ඕවර 32.3) කවීෂ නුවන් 42 (විමුක්ති ලක්ෂාන් 24/2, සමිත් දිමන්ත 22/2)</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>26</day>
    </date>
    <link>http://www.dinamina.lk/2014/08/26/_art.asp?fn=f1408261</link>
    <topic>අපේ රටට එරෙහි වැඩි පිරිසක් දෙබිඩ්ඩෝ</topic>
    <author/>
    <content>මැදපෙරදිග ඇතිවී තිබෙන ගැටුම්කාරීත්වය හා පලස්තීනුවන්ට එරෙහි ඊශ්‍රායල් ප්‍රහාර පිළිබඳ අමෙරිකාව, බලවත් ජාතීන් හා අන්තර්ජාතික සංවිධාන අනුගමනය කරන පිළිවෙත ගැනත් ඔවුන් ශ්‍රී ලංකාව ත්‍රස්තවාදය පරාජය කිරීමෙන් පසු ක්‍රියා කළ ආකාරයත් විමසමින් ජ්‍යෙෂ්ඨ මාධ්‍යවේදී මොහාන් ‍සමරනායක මහතා සමඟ කළ සංවාදයකි.සති කිහිපයක පටන් ඊශ්‍රායල් ආරක්ෂක හමුදාව ගාසා තීරයේ හමාස්වරුන්ට එරෙහිව මෙහෙයුමක් අරඹා තියෙනවා. යුදෙව් තරුණයන් තිදෙනකු ඝාතනය වීම පලස්තීන සටන්කාමීන් හෝ වැසියන්ගේ ක්‍රියාවක් බව ඔවුන්ගේ විශ්වාසයයි. ඊට ප්‍රතිචාරයක් ලෙස පලස්තීන ළමයකු පැහැරගත් යුදෙව් පාර්ශවය ඔහු පණපිටින් පුළුස්සා මරා දැම්‍මා. අලුත් තත්ත්වය මෙසේ වුවත් ගාසා තීරයේ ඊශ්‍රායල් මෙහෙයුම් අලුත් නෑ. එසේම මේ එවැනි පළමුවැන්න හෝ අවසානයත් නෙවෙයි.ඊශ්‍රායල් රාජ්‍ය බිහිවූදා පටන්ම ඔවුන් ක්‍රමයෙන් තම රාජ්‍ය ව්‍යාප්ත කරමින් සිටිනවා. ඊශ්‍රායල් රාජ්‍ය බිහිවුණේ පලස්තීන භූමිය පැහැරගනිමිනුයි. 1967 සයදින යුද්ධයේදී ඔවුන් තවත් ප්‍රදේශ ඊට ඈඳාගත්තා. ඔය කලාපයේ යුදෙව්වන්ට රටක් තිබිය යුතු බව මගේත් ස්ථාවරයයි. ඔවුන් යු‍රෝපයේදී බලවත් පීඩාවටත්, මර්දනයටත් ලක්වුණා.ඔවුන්ට සේම පලස්තීනුවන්ටත් යුක්තිය ඉෂ්ටවිය යුතුයි. යුදෙව්වන්ට යුක්තිය ඉටුවිය යුත්තේ පලස්තීනුවන්ගේ අයිතීන් සාහසික ලෙස අහිමිකරමින් නෙවෙයි. පලස්තීනය යනුවෙන් රාජ්‍යයක් නිල වශයෙන් තවමත් බිහිවී නෑ. එසේ තිබියදී ඔවුන් අසීරුවෙන් ගොඩනඟාගත් යටිතල පහසුකම් පවා කෘෘර විදිහට ඊශ්‍රායල් ප්‍රහාර නිසා විනාශ වෙනහැටි දකින්න තියෙනවා.ඊශ්‍රායලය බිහිවුණේ 1947 මැයි 14 වැනිදා. ඉන් අනතුරුව අමෙරිකාව කළේ මැදපෙරදිග කලාපයේ තම අවශ්‍යතා ඉෂ්ටකරගැනීම සඳහා මේ රාජ්‍ය යොදාගැනීමයි. ඒ ඇයි? නූතන කාර්මික ශිෂ්ටාචාරයේ රුධිරය වශයෙන් සලකන්නේ ඛනිජතෙල්. ඛනිජ තෙල් නිධි අතිමහත් බහුතරය එනම් 65%ක් පමණ ගල්ෆ් බොක්ක ආශ්‍රිතව සවුදිඅරාබිය, ඉරානය, ඉරාකය, ක්වේටය. කටාර් ආදි රටවල් සතුව පිහිටා තියෙනවා.ඉතිරි 35% අමෙරිකාව, රුසියාව සහ ආසියා, අප්‍රිකා රටවල පිහිටා තියෙනවා. අර 65%ත් පාලනය කරන්න තියෙන අවශ්‍යතාවත් සමඟ මෙය සම්බන්ධයි. මැදපෙරදිග කලාපය පාලනය කිරීම ඔවුන් රුධිරය ලෙස සැලකූ හා අතිමහත් ධනස්කන්ධයක් උපයාදෙන ඛනිජතෙල් සම්පත නතුකරගැනීමෙන් කළ හැකි බව 19 වෙනි සියවස අගදී තරම අමෙරිකාව දැනගත්තා.ඒ නිසා තමයි මැදපෙරදිග කලාපයේ පොලිස්කාරයා හැටියට අසාධාරණයට ලක්වූ ඊශ්‍රායලය යොදාගත්තෙ. කලක් පීඩාවට පත්වූ ජාතියක් තමන්ට යුක්තිය ඉටුකරගැනීම සඳහා තවත් ජාතියක් පීඩාවට පත් කළා. ඒ සඳහා විශාල ලෙස ඔවුන් සන්නද්ධ කරමින් අමෙරිකාව උදව් උපකාර කළා. අවි ලබාදුන්නා පමණක් නෙවෙයි, යුදෙව්වන් විශාල පිරිසක් විද්‍යාඥයන් හැටියට, CIA නිලධාරීන් හැටියට අමෙරිකානු පාලනතන්ත්‍රය හා සම්බන්ධයි. එම ෂියොන්වාදී පිරිස් කලක පිළිලයක් විය හැකි බවටත් මත පළවී තිබෙනවා.ගාසා තීරයේ හමාස්වරුන්ට එරෙහිව ක්‍රියාකරන බව කියමින් ඔවුන් මුළුමහත් පලස්තීනුවන්ටම දඬුවම් කරමින් සිටිනවා. එය සාහසික ලෙස අන්තර්ජාතික නීතිය උල්ලංඝනය කිරීමක්. ඔවුන් අවි බලය යොදවමින් සිටින්නේත් ඉතා අසමානුපාතිකවයි.ඉතා නවීන අවි ආයුධ ඔවුන් පාවිච්චි කරනවා. ගාසා තීරයේ යම් අවි බලයක් ඇත්තේ හමාස්වරුන්ට පමණයි. ඊශ්‍රායලය මේ අන්දමින් පහරදෙමින් සිටින්නේ තමන්ගේ කියා ආරක්ෂක හමුදාවක් පවා නැති රටකටයි. මේ ප්‍රහාරවලින් විනාශවෙන වැඩිදෙනා සිවිල් වැසියන්. කුඩා දරුවන්, කාන්තාවන් වැඩි වශයෙන් මේ ප්‍රහාරවල ගොදුරු බවට පත්වෙනවා. ඔවුන් ඉතා අසීරුවෙන් ගොඩනඟාගත් ජලය, විදුලිය, මංමාවත් ආදී යටිතල පහසුකම් සියල්ලත් මේ ප්‍රහාර නිසා වැනසෙමින් තියෙනවා.අන්තර්ජාතික නීතිය මේ අන්දමින් උල්ලංඝනය කරමින් තිබුණත්, ලෝකය ශිෂ්ට සම්පන්න කිරීම ගැන, මානව හිමිකම් හා මානුෂවාදී නීතිය ගැන කතාකරන අමෙරිකාවට, බටහිර රටවලට, එක්සත් ජාතීන්ගේ සංවිධානයට, හියුමන් රයිට්ස් වොච්, ඇම්නස්ටි ඉන්ටනැෂනල් වගේ සංවිධානවලට මේ ගැන ඇත්තේ අවම විරෝධයක්. යම් උස් හඬකින් කතා කරන්නේ හියුමන් රයිට්ස් වොච්, ඇම්නස්ටි ඉන්ටනැෂනල් වගේ සංවිධාන පමණයි. ඒත් ඔවුන් පවා ඉන් එහාට ගත් ක්‍රියාමාර්ගයක් නෑ. මෙය නතර කිරීම සඳහා කළ යෝජනාවකුත් නෑ.අමෙරිකාව මේ ගැන ඉල්ලීම් කරන්නේ ඊශ්‍රායලයට තමන්ගේ ආරක්ෂාව සඳහා ක්‍රියාකිරීමට අයිතියක් ඇති බව පෙන්වා දෙමිනුයි. එමඟින් මේ අසමානුපාතික චණ්ඩිකමට සාධාරණයක් හා සුජාතභාවයක් ලබාදෙමින් සිටිනවා. යුරෝපීය රටවල් සටන්විරාමයක් ඇති කිරීම සඳහා උත්සාහ කළත් මූලිකව ඔවුන්ගේ විරෝධයත් නිෂ්ක්‍රීය එකක්.අපේ රටේ ජනතාවට දැනෙන හා වඩා සමීප උදාහරණයෙන් මේක පැහැදිලි කරන්න පුළුවන්. එල්. ටී. ටී. ඊ. ය කෲර ත්‍රස්තවාදී සංවිධානයක්. ශ්‍රී ලංකාව ‍නම් ස්වෛරී රාජ්‍යයට තම රට වෙළාගත් මේ කෲර ත්‍රස්තවාදයෙන් රට නිදහස් කරගැනීමට හමුදාමය ක්‍රියාමාර්ගයක් අවශ්‍ය වුණා.එමඟින් ත්‍රස්තවාදය මර්දනය කළවිට එක්සත් ජාතීන්ගේ මහලේකම්, එක්සත් ජාතීන්ගේ මානව හිමිකම් මහ කොමසාරිස්වරිය, හියුමන් රයිට්ස් වොච්, ඇම්නස්ටි ඉන්ටර්නැෂනල්, බලවත් රටවල් ආදී මේ කවුරුත් අපට චෝදනා කරන්න පටන් ගත්තා. ඔය චෝදනාවල හරය වුණේ ශ්‍රී ලංකාව යුද අපරාධ කළා කියන එකයි. ඊට වගකිවයුත්තන්ට දඬුවම් කළ යුතු බවට ඔවුන් බලපෑම් කරන්න වුණා. අන්තර්ජාතිකව විශාල පීඩනයක් ඇති කළා. ජිනීවා නුවරදී ශ්‍රී ලංකාවට එරෙහිව යෝජනා ගෙනාවා. මේකෙන් පැහැදිලි වෙන්නෙ මේ අයගේ දෙබිඩි පිළිවෙතයි.ශ්‍රී ලංකා ආරක්ෂක හමුදා සටන් කළේ ‘තම රටේ ඒකීයභාවයට ආරක්ෂාවට තර්ජනයක්වූ, අහිංසක මිනිසුන් හා දේපොළ විනාශ කළ කෲර ත්‍රස්තවාදී සංවිධානයකට එරෙහිවයි. 1860 ගණන්වලදී අමෙරිකාවේ ප්‍රාන්ත 13ක් වෙන්වයාමට තීරණය කරද්දි ජනාධිපති ඒබ්‍රහම් ලින්කන් ඔවුන්ට ප්‍රේමකරන්න ගියේ නෑ. ඔහු කළේ තම හමුදාව ඊට එරෙහිව යෙදවීමයි. එහිදී ලක්ෂ ගණනින් මිනිස් ජීවිත නැතිවුණා.නමුත්, ශ්‍රී ලංකා හමුදාව එල්. ටී. ටී. ඊයට එරෙහිව ක්‍රියා කිරීමේදී වුණේ ඊට වඩා බෙහෙවින්ම අඩු හානියක්. ශ්‍රී ලංකාවට එරෙහිව යෝජනා ගෙනෙන අමෙරිකාව මේ සියලු සාධාරණ කාරණා අමතක කරනවා. පැහැදිලිවම එය දෙබිඩි පිළිවෙතක්. එල්. ටී. ටී. ඊ. ත්‍රස්තවාදීන් තිස් අවුරුද්දක් තිස්සේ කුඩා දරුවන්, මහල්ලන්, ගැබිනි මව්වරුන්, අතිශයින් කුරිරු ලෙස මරා දමමින් කළ මානව හිමිකම් උල්ලංඝනය කිරීම් ගැන ඔවුන් වචනයක් කතා කරන්නේ නෑ.අමෙරිකාව, බටහිර ජාතීන් හා ඇතැම් අන්තර්ජාතික සංවිධානත්, රාජ්‍ය නොවන සංවිධානත් මේ අන්දමින් ක්‍රියා කිරීම ගැන කතාකරන ඇතැම් දෙනා දෙමළ ඩයස්පෝරාවේ ඡන්ද ඊට හේතුවී ඇතැයි කියනවා. මට නම් ඊට එකඟ වෙන්න බෑ. මොකද ඔය හැම රටකම දෙමළ ඡන්දවලට වැඩි බලයක් නෑ. අමෙරිකාව මේ යෝජනා ගෙනෙන්නේ දෙමළ ඡන්දවල බලපෑමක් නිසා නෙවෙයිනෙ. ඒ නිසා ඔය ඡන්ද කතාව කියන අය පෙන්නුම් කරන්නෙ තම දැනුමේ දුගී බවයි. ඒක හේතුවක් වෙන්න පුළුවන්. නමුත් ඒක පළමු හෝ දෙවෙනි හේතුව නෙවෙයි. අමෙරිකාවේ එවැනි දෙමළ ඡන්ද පදනමක් නෑ නේද කියන කොට මේ අය කියන්නෙ ජනාධිපති ඔබාමාගේ ඡන්ද ව්‍යාපාරයට දෙමළ ඩයස්පෝරාවේ මුදල් ලැබුණු බවයි. ඒත් ඒක ඔය කියන තරම් සරල නෑ.එහෙනම් මේ දෙබිඩි පිළිවෙතට හේතු කාරණා ඊට වඩා ගැඹුරුයි. අමෙරිකාව සහ බටහිර යුරෝපයේ බලවත් රටවල් අද ඔවුන් සිටින තැනට ආවෙ තමන්ගේ සම්පත් හෝ ශක්තීන් නිසා නෙවෙයි. අප වැනි රටවල සම්පත් අතිශයින් අසාධාරණ හා කෲර ලෙස සූරාකමින් තමයි ඔවුන් මෙතැනට ඇවිත් ඉන්නෙ. එංගලන්තයට කිව්වෙ හිරු නොබසින අධිරාජ්‍ය කියල, ඒකෙන්ම පෙනෙනවා ඔවුන් යටත්විජිත රටවල මොනතරම් විනාශයක් කරන්න ඇතිද කියලා. අමෙරිකාවත් එහෙමයි.අද ඔවුන්ට අවශ්‍ය වෙලා තියෙන්නෙ තමන් අද සිටින තත්ත්වය එලෙසම පවත්වා ගැනීම සඳහා මුළු ලෝකයම තමන්ට අවනත වෙළෙඳ පොළක් ලෙස තබා ගැනීමටයි. අද ඍජු අධිරාජ්‍යවාදයක් දකින්න නෑ. රටවල් යටත් කිරීමට ඍජුව අවිබලය යෙදවීමට වඩා අද ඔවුන් කරමින් ඉන්නේ වෙළෙඳ පොළ හා සිය ආධිපත්‍ය පැතිරවීමයි.අවිබලය යෙදවිය යුතු යැයි සිතන තැන්වලදී එසේ කිරීමටත් ඔවුන් මැළිවී නෑ. 1998 – 99දී සර්බියාවට දින 78ක් තිස්සේ ගුවන් ප්‍රහාර එල්ල වුණා. පාසල් බස් රථ, උන්මත්තකාගාරවලට පවා ඔවුන් ගුවනින් පහර දුන්නා. තානාපති කාර්යාලවලට පවා බෝම්බ දැම්මා. මේ හැම දෙයක්ම කළේ සර්බියානු ආණ්ඩුව ඇල්බේනියානුවන්ව මරල දමනවා. ඔවුන් රැකගන්නයි මේවා කරන්නෙ කියලා පෙන්වමින්. හැබැයි ඒ ඇත්ත වුවමනාව නෙවෙයි. යුක්‍රේනය හෝ තවත් තැන්වල අද සිදුවෙමින් තිබෙන දේවලුත් මේ අනුව තේරුම්ගන්න පුළුවන්.බ්‍රසීලය, රුසියාව, ඉන්දියාව, චීනය කියන B* IC රටවල් අද අමෙරිකාවට හා බටහිරට අභියෝගයක් වෙමින් පෙරට එමින් තිබියදී තමන්ට නැතිවෙමින් යන ආධිපත්‍ය රැකගැනීමේ උත්සාහයක ඔවුන් යෙදී සිටිනු අද ලෝක දේශපාලනය දෙස බලනවිට අපට දකින්න තියෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n140827_7</link>
    <topic>පුරෝගාමී රැකියා වෙළඳපොළ ඔබ්සවර් ජොබ්ස් නමින් අන්තර්ජාලයට</topic>
    <author>දිනේෂ් හේවාවිතාරණ</author>
    <content>[2014-08-27 15:30]ශ්‍රී ලංකාවේ පුරෝගාමී රැකියා වෙළඳපොළ ඉරිදා ඔබ්සවර් පුවත්පත නව මාධ්‍යකරණය ඔස්සේ අද ඔබ්සවර් ජොබ්ස් (www.observerjobs.lk)නමින් සිය ප්‍රශස්ත රැකියා අවස්ථා අන්තර් ජාලයට මුදා හරින ලදි.එහි සමාරම්භක උත්සවය අද පෙරවරුවේ ලංකාවේ සීමාසහිත එක්සත් ප්‍රවෘත්ති පත්‍ර සමාගමේ සභාපති ජ්‍යෙෂ්ඨ මාධ්‍යවේදී බන්දුල පද්මකුමාර මහතාගේ ප්‍රධානත්වයෙන් ලේක්හවුස් ආයතනයේදී සිදු කෙරිණි.රැකියා අපේක්ෂකයන් සඳහා රැකියා අවස්ථා රැසක් මෙහි අන්තර් ගත වන අතර ෆේසු බුක්, ට්විටර්, ගූගල් යන සමාජ වෙබ් අඩවි ඔස්සේද ග්‍රාහකයින්ට මෙම රැකියා වෙළඳපොළ හා සම්බන්ධ විය හැකි වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n140827_6</link>
    <topic>උතුරේ බිම්බෝම්බ බහුතරයක් ඉවතට</topic>
    <author>දිස්නා කුමාරි අල්විස්</author>
    <content>[2014-08-27 14:30]උතුරු නැ‍ඟෙනහිර ප්‍රදේශවල බිම්බෝම්බ ඉවත්කිරීමේ කටයුතු 97% ක් අවසන් කොට ඇති බව ශ්‍රී ලංකා යුධ හමුදාව පවසයි.රජයේ පුවත් වෙබ් අඩවිය සඳහන් කළේ බිම්බෝම්බ ඉවත් කිරීම සඳහා තවත් ඉතිරිව ඇත්තේ වර්ග කිලෝමීටර 80ක ප්‍රමාණයක් බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n140827_5</link>
    <topic>සුවදිවියට ලේක්හවුසියෙන් පොත් පෙළක්</topic>
    <author>විජිත ජයසිංහ</author>
    <content>[2014-08-27 13:30]`නීරෝගී දිවියකට' නමින් පොත් පෙළක් හෙට (28) සවස තුනයි තිහට කොළඹ බණ්ඩාරනායක අනුස්මරණ සම්මන්ත්‍රණ ශාලාවේදී එළිදැක්වේ.මෙම පොත් පෙළ මෙරට බටහිර සහ දේශීය වෛද්‍ය මණ්ඩලයකගේ උපදෙස් මත සම්පාදනය වූ ඒවාය.ලේක්හවුස් කර්තෘ මණ්ඩලයේ මාධ්‍යවේදීන් විසින් මෙම පොත් සංස්කරණය කොට තිබීම විශේෂත්වයකි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n140827_4</link>
    <topic>ජයන්තගෙන් රෙබෙකාගේ පිළිරුවක්</topic>
    <author>විජිත ජයසිංහ</author>
    <content>[2014-08-27 11:30]ජනප්‍රිය රංගන ශිල්පිනී රෙබෙකා නිර්මලීගේ පිළිරුවක් තැනීමට මූර්ති නිර්මාණ ශිල්පී ජයන්ත කෝලියවංශ සූදානම් වේ.මෙය නිර්මාණය වනුයේ ඇය ජීවත්ව සිටියදී ඔහුගෙන් කළ ඉල්ලීමකට අනුවය.මෙම පිළිරුව රෙබෙකාගේ තෙමස් ගුණ සැමරුව සිදුකෙරෙන දින තැන්පත් කිරීමට ජයන්ත මහතා බලාපොරොත්තු වේ.මෙරට සිටින දක්ෂතම මූර්ති ශිල්පියෙකු වන ජයන්ත හසලක ගාමිණී, ඩෙන්සිල් කොබ්බෑකඩුව වැනි විරුවන්ගේ ප්‍රතිමා ද මීට පෙර නිර්මාණය කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n140827_3</link>
    <topic>පෞද්ගලික බස් රථ සැප්තැම්බර් 3 දක්වා පරීක්ෂාවට</topic>
    <author>විජිත ජයසිංහ</author>
    <content>[2014-08-27 11:30]බස්නාහිර පළාතේ පෞද්ගලික මගී ප්‍රවාහන බස් රථ පරීක්ෂාව සැප්තැම්බර් 3 දක්වා සිදුකෙරේ.මෙහිදි දිනකට බස් රථ 20ක් පමණ පරීක්ෂාවට ලක් කෙරේ.මෙම පරීක්ෂණයෙන් අසමත් බස් රථ ධාවනයෙන් ඉවත් කරන බව බස්නාහිර මාර්ගස්ථ මගී ප්‍රවාහන අධිකාරියේ සභාපති අමිල රංබණ්ඩාර මහතා දිනමිණ සිටි එෆ්.එම්. ප්‍රවෘත්ති මැදිරියට පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n140827_2</link>
    <topic>කොළඹ අන්තර්ජාතික සිනමා උළෙලට කටයුතු සුදානම්</topic>
    <author>දිස්නා කුමාරි අල්විස්</author>
    <content>[2014-08-27 10:30]මෙරට සිනමා ඉතිහාසයේ පැවැත්වෙන ප්‍රථම අන්තර්ජාතික සිනමා උළෙල කොළඹ දී ආරම්භවීමට කටයුතු සූදානම් කර තිබේ.කොළඹ අන්තර්ජාතික සිනමා උළෙල ලෙස නම් කරන ලද මෙය එළඹෙන 2දා සිට 7වන දා දක්වා ප්‍රදර්ශණය කිරීමට නියමිතයි.මෙහිදී රටවල් 35ක සිනමාපට 102ක් පමණ තිරගතවීමට නියමිත අතර ළමා, ප්‍රත්‍යාවලෝකන හා නව ස්පාඤ්ඤ කාන්තා සිනමාපට යන කාණ්ඩ යටතේ තිරගත වේ.මේ පිළිබඳ වැඩිදුර තොරතුරු හෙට සරසවිය පුවත්පතේ පළවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n140827_1</link>
    <topic>පංච කේන්ද්‍ර උපාය මාර්ග වැඩපිළිවෙලට වියට්නාමයේ අවධානය</topic>
    <author>විජිත ජයසිංහ</author>
    <content>[2014-08-27 09:30]ශ්‍රී ලංකාව ගෙන ඇති සමාජ ආර්ථික උපාය මාර්ග අගය කරන බව වියට්නාම් වෙළෙඳ හා කර්මාන්ත අමාත්‍ය වූ හූයි හොආන්ග් (Vu Huy Hoang) මහතා පවසයි.ඒ මහතා මේ බැව් පැවසුවේ, ශ්‍රී ලංකා - වියට්නාම් වෙළෙඳ ගිවිසුමක් ඇරඹීම වෙනුවෙන් පැවති සැසිවාරයක් අමතමිනි.මෙහිදී වැඩිදුරටත් අඳහස් දැක්වූ අමාත්‍යවරයා ශ්‍රී ලංකාවේ පංච කේන්ද්‍ර උපාය මාර්ගික වැඩපිළිවෙළ පිළිබඳ ව දීර්ඝ ලෙස දැන ගැනීමට වියට්නාමය ඉතා කැමැත්තක් දක්වන බව ද පැවසීය.මෙම සැසිය, වියට්නාමයේ හැනෝයි නුවර පිහිටි කර්මාන්ත හා වෙළෙඳ අමාත්‍යංශ මූලස්ථානයේ දී පසුගියදා පැවත්විණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408271</link>
    <topic>මහ බැංකුවෙන් බැංකු-ෆිනෑන්ස් ආදි මූල්‍ය ආයතන රැකගන්න දැවැන්ත වැඩපිළිවෙළක්</topic>
    <author>විජයානි එදිරිසිංහ</author>
    <content>මෙරට සාමාන්‍ය තත්ත්වයෙන් පවත්වාගෙන යන බැංකු හා වෙනත් මූල්‍ය ආයතන සියල්ල ශක්තිමත් මූල්‍ය ආයතන කිහිපයකට සම්බන්ධ කර පවත්වාගෙන යාමේ සැලසුමක් ඉදිරියේදී ක්‍රියාත්මක කිරීමට රජය තීරණය කර තිබේ.රට තුළ ක්‍රියාත්මක වන එම මූල්‍ය ආයතන මහ බැංකුවේ වගකීමක් ඇතිව ක්‍රියාත්මක වන මූල්‍ය ආයතන බවට පත්කර එම මූල්‍ය පද්ධතිය ශක්තිමත් කර මහජන විශ්වාසය ඇති මූල්‍ය ආයතන බවට පත්කිරීම මෙම සැලසුමේ අරමුණ වෙයි. තවද රට තුළ ක්‍රියාත්මක වන මූල්‍ය වෙළෙඳපොළ ශක්තිමත් කිරීමද මේ වැඩපිළිවෙළේ තවත් බලාපොරොත්තුවකි.රට තුළ බැංකු, ෆිනෑන්ස් ආයතන ඇතුළු විවිධ ආකාරයේ මූල්‍ය ආයතන සිය ගණනක් ක්‍රියාත්මක වෙයි. මූල්‍ය ආයතන දැනට මහ බැංකුවේ ලියාපදිංචි වී තිබුණත් ගනුදෙනුකරුවන්ට විවිධ අයුරින් වංචා සිදු කර ඔවුන්ගේ මුදල් නොගෙවා මගහැර ඇති අවස්ථා රැසක් වෙයි. ගනුදෙනුකරුවෝ දහස් ගණනක් ලක්ෂ ගණනින් මුදල් මේ වන විට අහිමි කර ගෙන ඇත.මේ නිසා මහ බැංකුවටද එම බැංකු වෙනුවෙන් වගකීම් දරන්නට සිදු විය. මෙවැනි වංචාකාර මූල්‍ය ආයතනවලට වැට බැඳ ගනුදෙනුකරුවන් ආරක්ෂා කර ඔවුන්ගේ මුදල් එම ආයතනවල කිහිප දෙනකුට ඕනෑ විදියට ගසාකෑමට ඉඩ නොලැබෙන පරිදි ඒවා ශක්තිමත් මූල්‍ය ආයතනවලට සම්බන්ධ කිරීම සිදු කරයි.රට තුළ ප්‍රධාන පෙළේ රාජ්‍ය සහ පෞද්ගලික අංශයේ බැංකු හා වෙනත් මූල්‍ය ආයතන කිහිපයක් ක්‍රියාත්මක වෙයි. මෙම මූල්‍ය ආයතන කිහිපය යටතට සෙසු කුඩා ඒවා සම්බන්ධ කිරීමෙන් අනතුරුව එසේ සම්බන්ධ වූ මූල්‍ය ආයතනවලට තීරණ ගැනීමට සිදුවෙන්නේ එම ප්‍රධාන මූල්‍ය ආයතනය හරහායි. එහි අධ්‍යක්ෂක මණ්ඩල මෙම ගනුදෙනු කොතරම් දුරට එම ගනුදෙනු හරියාකාරව සිදු කරන්නේද නැද්ද යන්න පිළිබඳව එම බැංකු මඟින් සොයාබැලීම මත අදාළ ගනුදෙනුව සිදු වෙයි.තවද ඇතැම් බැංකු මඟින් විශේෂ ණය, ගනුදෙනු ආදිය සිදු කෙරෙන අතර මෙසේ ශක්තිමත් බැංකුවකට සම්බන්ධ කිරීම තුළින් එවැනි ගනුදෙනු සිදු කිරීමටද නොහැකි වෙයි. මෙවැනි සැලසුමක් ක්‍රියාත්මක වීම තුළින් රටතුළ කිසිම ආකාරයකින් මූල්‍ය අර්බුදයක්ද ඇති නොවන බව මහ බැංකුවේ නිලධාරියෙක් පැවසීය. මහ බැංකුව විසින් රජයට ඉදිරිපත් කර ඇති මෙම යෝජනාව ඉතා කෙටි කාලයක් තුළ ක්‍රියාත්මක වීමට නියමිතව ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408272</link>
    <topic>උසස් පෙළ ප්‍රශ්නපත්‍ර ඇගයීම් 30දා සිට</topic>
    <author>සුභාෂිණී සේනානායක</author>
    <content>අධ්‍යයන පොදු සහතික පත්‍ර උසස් පෙළ විභාගයේ ඇගයීම් කටයුතු ලබන 30 වනදා ආරම්භ කරන බව විභාග කොමසාරිස් ජනරාල් ඩබ්ලිව් එම් එන් ජේ පුෂ්පකුමාර මහතා පවසයි. සැප්තැම්බර් මස 12 වනදා දක්වා ඇගයීම් කටයුතු සිදු කෙරේ‍.පළමු අදියර ඇගයීම් කටයුතු සඳහා පාසල් 10 ක් සම්පූර්ණයෙන් වසා තැබේ. දෙවන අදියර සැප්තැම්බර් 14 දා ආරම්භ කෙරෙන අතර 27 වනදා දක්වා ඇගයීම් සිදු කරන අතර සම්පූර්ණයෙන් පාසල් 05ක්ද කොටසක් වසන පාසල් 17ක් තුළද ඇගයීම් කටයුතු සිදු කෙරේ.ඌව පළාත් මැතිවරණය හේතුවෙන් එම පළාතේ තිබෙන බදුල්ල විශාඛා බාලිකා විද්‍යාලය සම්පූර්ණයෙන්ම ඇගයීම් සදහා වසා තැබෙන අතර බණ්ඩාරවෙල සීවලි මහ විදුහල කොටසක් ඇගයීම් සඳහා වසා තැබෙන අතර සැප්තැම්බර් 24 ඔක්තෝම්බර් 10 අතර කාලය තුළ ඇගයීම් කටයුතු සිදු කෙරේ.උසස් පෙළ ඇගයීම් කටයුතු සඳහා 21000ක් පමණ පරීක්ෂකවරුන් යොදවා ඇතියි විභාග කොමසාරිස් ජනරාල්වරයා කියා සිටියේය. මධ්‍යස්ථාන 59ක පාසල් 45ක ඇගයීම් කටයුතු සිදු කෙරේ. ඇගයීම් මණ්ඩප 843ක ඇගයීම් සිදු කෙරේ.පහ වසර ශිෂයත්ව විභාගයේ ඇගයීම් ඊයේ (26) ආරම්භ වූ අතර මධ්‍යස්ථාන 35කදී ඇගයීම් කටයුතු සිදු කෙරේ.ශිෂ්‍යත්ව විභාගයේ ඇගයිම් කටයුතු සඳහා පරීක්ෂකවරුන් 5796ක් යොදවා ඇති අතර පාසල් 34 මණ්ඩල 328දී ඇගයිම් කටයුතු සිදු කෙරේ. විභාග දෙකෙහිම ඇගයීම් කටයුතු සිදු කරන කාලය තුළ ඇගයීම් සිදු කිරීමට අවශ්‍ය සියලු කටයුතු යොදා ඇතැයි විභාග කොමසාරිස් ජනරාල්වරයා වැඩිදුරටත් කියා සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408273</link>
    <topic>චිත්‍රපට බෙදාහැරීමේ ඒකාධිකාරිය නැවතීමට රජයෙන් සාධාරණ බෙදාහැරීමේ පිළිවෙළක්</topic>
    <author>ක්‍රිස්ටි මහේෂ් ද සිල්වා</author>
    <content>චිත්‍රපටි බෙදාහැරීම සම්බන්ධයෙන් දැනට පෞද්ගලික අංශයේ ඇති ඒකාධිකාරීත්වය අහෝසි කොට පොදුවේ චිත්‍රපටි නිෂ්පාදකයින් සහ සිනමාහල් වලට හිතකාමී සාධාරණ බෙදාහැරීමේ පිළිවෙතක් හඳුන්වාදීමට රජයේ අවධානය යොමුවී තිබේ.හැත්තෑවේ දශකයට පෙර සිනමාස්, සිලෝන් තියටර්ස්, සිලෝන් එන්ටර්ටේන්මන්ට් යන සමාගම් තුනෙහි බලාධිකාරීත්වයට යටත්ව පැවැති චිත්‍රපටි කර්මාන්තය ඉන් මුදා ගැනීම සඳහා 1971 අංක 47 දරන චිත්‍රපටි සංස්ථා පනත මඟින් ජාතික චිත්‍රපටි සංස්ථාව ස්ථාපිත කරනු ලැබූ අතර පසුව 1999 සිදු කරනු ලැබූ චක්‍ර ලේඛයක් මඟින් පෞද්ගලික සමාගම් 4ක් සහ චිත්‍රපටි සංස්ථාව එක් මණ්ඩලයක් ලෙස සලකා චිත්‍රපටි බෙදාහැරීම සිදු කරනු ලැබීය.චිත්‍රපටි සංස්ථාව සතුව තිබූ සියයට 10 බෙදාහැරීමේ ගාස්තුව නැවතත් ලබාගැනීම මඟින් දේශීය සිනමාවේ උන්නතිය සඳහා අවම වශයෙන් රුපියල් මිලියන 250ක පමණ මුදලක් රජයට ලබා ගැනීමට හැකිවීම සහ ප්‍රාග්ධන සහ පුනරාවර්තන වියදම් සඳහා වන රුපියල් මිලියන 170ක ප්‍රතිපාදන ලබාගැනීම අරමුණු කොට රජය මඟින් නව බෙදාහැරීමේ පිළිවෙත අනුගමනය කිරීමට තීරණය කර ඇත.ඒ අනුව ඉදිරියේදී පෞද්ගලික අංශයේ ඒකාධිකාරීත්වය අහෝසි කොට පොදුවේ චිත්‍රපටි නිෂ්පාදකයින් සහ සිනමාහල් වලට හිතකාමී සාධාරණ බෙදාහැරීමේ පිළිවෙතක් හඳුන්වාදීමට නියමිත අතර ඒ සඳහා වූ යෝජනාවක් රජය වෙත ඉදිරිපත් වී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408274</link>
    <topic>වසර 14කට පෙර ස්විට්සර්ලන්තයේ දී කතක් මැරුවැයිශ්‍රී ලාංකිකයාඅත්අඩංගුවට</topic>
    <author>මහින්ද අලුත්ගෙදර</author>
    <content>ස්විට්සර්ලන්තයේ දී කාන්තා-වක් ඝාතනය කිරීමේ සිද්ධියකට සම්බන්ධ සැකකාර ශ්‍රී ලාංකිකයෙකු වසර 14 කට පසුව නවසීලන්තයේ දී අත්අඩංගුවට ගෙන ඇත.පසුගිය 2000 වසරේ දෙසැම්බර් මස 13 දා අදාළ ශ්‍රී ලාංකිකයා විසින් 23 හැවිරිදි කවිතා කන්දයියා නැමැති තරුණියක් ඝාතනය කර තිබෙන අතර එම ඝාතනයෙන් පසු සැකකාර ශ්‍රී ලාංකිකයා 2001 වසරේ දී ව්‍යාජ ලියකියවිලි ඉදිරිපත් කර නවසීලන්තයට පැමිණ ඇති බව වාර්තා වෙයි.මෙලෙස පැමිණි සැකකාර පුද්ගලයා 2004 වසරේ දී නවසීලන්තයේ පුරවැසිභාවය ද ලබාගෙන තිබේ.අදාළ කාන්තාව ඝාතනය කිරීම සම්බන්ධයෙන් 42 හැවිරිදි මේ ශ්‍රී ලාංකිකයා ස්විට්සර්ලන්ත ආරක්ෂක අංශවලට අවශ්‍යව සිටි සැකකරුවෙක් වන අතර ඔහු සම්බන්ධයෙන් සිදුකළ මූලික පරීක්ෂණවලදී තොරතුරු රැසක් අනාවරණය කරගැනීමට නවසිලන්ත ආරක්ෂක අංශ සමත්ව ඇත.අත්අඩංගුවට පත් සැකකාර ශ්‍රී ලාංකිකයා නවසිලන්තයේ ඔක්ලන්ඩ් හි අධිකරණයක් වෙත ඊයේ (26) ඉදිරිපත් කිරීමට නියමිතව තිබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408275</link>
    <topic>ඔස්ට්‍රේලියා යැවීමේ ජාවාරම්කරුවෝ4ක් ඉන්දීයඅත්අඩංගුවට</topic>
    <author>මහින්ද අලුත්ගෙදර</author>
    <content>නීති විරෝධී ලෙස ශ්‍රී ලාංකිකයින් ඔස්ට්‍රේලියාවට යැවීමේ ජාවාරමක නිරත වු පුද්ගලයින් සිවුදෙනෙකු ඉන්දියාවේ, සුරාඩිපිලම් ප්‍රදේශයේ දී අත්අඩංගුවට ගෙන තිබේ. ඉන්දීය පොලීසියට ලැබුණු තොරතුරකට අනුව සිදුකළ වැටලීමක දී අත්අඩංගුවට ගත් මෙම සැකකරුවන් අතර ශ්‍රී ලාංකිකයෙකු ද වන බව වාර්තා වෙයි.ඊට අමතරව අත්අඩංගුවට ගත් සැකකරුවන්ගෙන් දෙදෙනෙකු චෙන්නායි හි පදිංචිකරුවන් බවට මේ දක්වා සිදුකළ පරීක්ෂණවල දී අවානරණය කරගෙන තිබෙන අතර අනෙක් පුද්ගලයා ඔන්ගෝල්හි පදිංචිකරුවෙකි.මෙම ජාවාරම්කරුවන් විසින් ශ්‍රී ලාංකිකයින් 6 දෙනෙකු ඔස්ට්‍රේලියාවට මුහුදු මාර්ගයෙන් යැවීම සඳහා සැලසුම් කර තිබු අතර ඒ සම්බන්ධයෙන් තොරතුරු රැසක් අනාවරණය කරගෙන තිබෙන බවට ඉන්දීය පොලීසිය ප්‍රකාශකර ඇත.ඉන්දියාවේ සිට භාණ්ඩ ප්‍රවාහනය කරන නෞකාවකින් ඔස්ට්‍රේලියාවට පිටත් කර හරින බවට ජාවාරම්කරුවන් විසින් දැනුම් දී තිබෙන අතර ඒ වෙනුවෙන් අදාළ පුද්ගලයින්ගෙන් ඉන්දියානු රුපියල් ලක්ෂ පහක මුදලක් ලබාගෙන තිබේ.ඔස්ට්‍රේලියාවට යැවීම සඳහා සූදානමින් සිටි ශ්‍රී ලාංකිකයින් හය දෙනා ගුවන් මඟින් නීත්‍යානූකූලව ඉන්දියාවට පැමිණ ඇති අතර සතියක පමණ කාලයක් ඉන්දියාවේ රැඳී සිට ඇති බවද වාර්තා වෙයි.කෙසේ වුවද මේ සිද්ධීය සම්බන්ධයෙන් වැඩිදුර පරීක්ෂණ ආරම්භකර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082728</link>
    <topic>වැව්පෞද්ගලීකරණය කරන්නේ නෑ</topic>
    <author/>
    <content>ශ්‍රී ලංකාවේ වැව් 12ක් පෞද්ගලීකරණය කිරීමට ආණ්ඩුව තීරණය කැර ඇතැයි නිදහස් ජල අයිතිය සුරැකීම උදෙසා ජනතා ව්‍යාපාරය කරන ප්‍රකාශය සම්පූර්ණ අසත්‍ය බව ජලසම්පාදන හා ජලාපවහන අමාත්‍යාංශය නිවේදනය කරයි.වැව් පෞද්ගලිකකරණය කර ලෝක බැංකුවෙන් ණයක් ලබාගෙන ඇති බවට කරන ප්‍රකාශය ද ප්‍රතික්ෂේප කරන අමාත්‍යාංශය එවැනි තීරණයක් හෝ ඒ සඳහා කතිකාවක් හෝ තම අමාත්‍යාංශය ‍හෝ ඇමැති දිනේෂ් ගුණවර්ධන මහතා කිසිදු අවස්ථාවක කැර නොමැති බව ද නිවේදනය කරයි.මෙරට රාජ්‍ය නායකයා ජලසම්පත් ඇමැති සමඟ එක්ව ලංකාවේ වැව් 12ක් පෞද්ගලිකකරණය කිරීමට ලෝක බැංකුවෙන් ණයක් අරගෙන ඇති බවට කරන ප්‍රකාශ ප්‍රතික්ෂේප කරන අමාත්‍යාංශය ශ්‍රී ලංකාවේ වැව් පිළිබඳ විෂය පථය තම අමාත්‍යාංශයට අයත් නොවන බව ද මෙවැනි තීරණයක් ආණ්ඩුව ගෙන නොමැති බවත් ඇමැති දිනේෂ් ගුණවර්ධන මහතා සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408276</link>
    <topic>කොළඹ නුවර අධිවේගී මාර්ගයේ වැඩ මේ වසරේ ඇරැඹේ</topic>
    <author>ඉන්දික පොල්කොටුව</author>
    <content>මෙරට ක්‍රියාත්මක කෙරෙන දැවැන්තම සංවර්ධන ව්‍යාපෘතියක් වන උතුරු අධි‍ෙව්ගී මාර්ගයේ කොළඹ නුවර අධිවේගී මාර්ග ව්‍යාපෘතිය මෙම වසර තුළ ආරම්භ කිරීමට සැලැසුම් කර ඇත.අදියර පහක් ඔස්සේ ක්‍රියාත්මක කිරිමට සැලැසුම් කැර ඇති මහනුවර අධි‍ෙව්ගී මාර්ග ව්‍යාපෘතියේ සියලු අදියරයන්හි වැඩ කටයුතු එකවර ආරම්භ කැර කඩනමින් නිමා කිරීමට ජනාධිපතිතුමන් උපදෙස් ලබාදී ඇතැයි ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙළිය රඹුක්වැල්ල මහතා පවසයි.මහනුවර කැන්ඩි සිටි සෙන්ටර් ආයතනයේ පැවැති විශේෂ මාධ්‍ය හමුවකදී අමාත්‍යවරයා මේ බැව් කීය.එලෙස මෙරට අධිවේගී මාර්ගයක සියලු අදියරයන්හි වැඩ කටයුතු එකවර ආරම්භ කරන පළමු අවස්ථාව මෙය වන බවත් එම අදියරයන් සඳහා වෙන වෙනම ඉදිකිරීම් සමාගම් පහකට වැඩ කටයුතු භාරදීමට රජය අපේක්ෂා කරන බවත් හෙතෙම පැවැසීය.බොහෝදුරට ඒ සඳහා දේශීය ආයතන යොදා ගැනීමට සැලැසුම් කැර ඇතැයි ද රඹුක්වැල්ල මහතා කීය.උතුරු අධිවේගී මාර්ගය එ‍ඬේරමුල්ල ප්‍රදේශයෙන් ආරම්භ කැර ගම්පහ, වේයන්ගොඩ, මීරිගම, පොතුහැර, කුරුණෑගල, ගලේවෙල ඔස්සේ දඹුල්ල දෙසට එක් ව්‍යාපෘතියක් ද, මහනුවර දෙසට දිවෙන මාර්ගය රඹුක්කන ගලගෙදර ඔස්සේ ගන්නෝරුව දෙසට ද ක්‍රියාත්මක කරන බව මහා මාර්ග අමාත්‍යාංශයේ ලේකම් ඩබ්ලිව්. ආර්. ප්‍රේමසිරි මහතා දිනමිණට කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408277</link>
    <topic>අනුරාධපුර ශීක්ෂණ රෝහලේ අධ්‍යක්ෂ රජයේ සාක්කිකරුවකු ලෙස නම් කරයි</topic>
    <author>අනුරාධපුර මධ්‍යම විශේෂ</author>
    <content>පාරිභෝගික ජනතාවගේ හා රෝහල් කාර්ය මණ්ඩලයේ සෞඛ්‍යයට හිතකර නොවන අන්දමින් අනුරාධපුර ශික්ෂණ රෝහලේ ආපන ශාලාව පවත්වාගෙන යාමට එහි හිමිකරුට ඉඩ ලබා දීම සම්බන්ධයෙන් චෝදනා ලැබ සිටි අනුරාධපුර ශීක්ෂණ රෝහලේ අධ්‍යක්ෂ වෛද්‍ය විජේදාස අතපත්තු මහතා විත්ති පාර්ශවයෙන් ඉවත් කර රජයේ සාක්කි කරුවෙකු ලෙස නම් කිරීමට අනුරාධපුර අතිරේක මහේස්ත්‍රාත් අතිරේක දිසාවිනිසුරු නදිෂා ඩී ප්‍රියරත්න මහත්මිය නියෝග කළාය.පසුගිය 05 වනදා අනුරාධපුර මහනගර සභාවේ මහජන සෞඛ්‍ය පරික්ෂකවරුන් විසින් ලැබුණු පැමිණිලි මත අනුරාධපුර ශික්ෂණ රෝහලේ ආපන ශාලාව දැඩි පරික්ෂාවට ලක්කර පසුව මුද්‍රා තැබීය. එම ආපන ශාලාව පවත්වාගෙන ගිය හිමිකරු ඇප මත මුදාහැර මේ මස 22 වන දින අධිකරණය හමුවේ නැවත පෙනීසිටින ලෙස මහේස්ත්‍රාත්වරිය නියෝග කළාය.අනුරාධපුර ශීක්ෂණ රෝහල් අධ්‍යක්ෂවරයාටද මනුෂ්‍ය පරිභෝජනයට නුසුදුසු ආකාරයෙන් ආපන ශාලාවක් පවත්වාගෙන යාමට එහි හිමිකරුට ඉඩදීම සම්බන්ධයෙන් අධිකරණය හමුවේ කරුණු දැක්වීමට පෙනීසිටින ලෙස දන්වමින් සිතාසි නිකුත් කළාය.විවෘත අධිකරණය ඇමතු මහේස්ත්‍රාත්වරිය කියා සිටියේ අධ්‍යක්ෂවරයා විත්තියෙන් මුදා හරින බවයි. විශාල පිරිසක් පැමිණෙන අනුරාධපුර ශික්ෂණ රෝහලේ ප්‍රධාන ආපන ශාලාව වසා දැමිම හේතුවෙන් මහජනතාව අසීරුතාවට පත්ව ඇති නිසා කඩිනමින් එම ආපන ශාලාව විවෘත කිරීමට කටයුතු කල යුතු බවට අධ්‍යක්ෂවරයාට නියෝග කළාය.ඒ අනුව අනුරාධපුර මහනගර සභාවේ මහජන සෞඛ්‍ය පරික්ෂක නුවන් කුලතුංග මහතාගේ අධීක්ෂණය යටතේ ආපන ශාලාව පිරිසිදු කර මනුෂ්‍ය පරිභෝජනයට සුදුසු අයුරින් යථා තත්ත්වයට පත් කිරීමටද නියෝග කළාය. ඉන් අනතුරුව රෝහල් අධ්‍යක්ෂවරයාගේ කැමැත්ත මත ඕනෑම පුද්ගලයෙකුට එය පවත්වාගෙන යාමට ඉඩ ලබාදෙන බවද මහේස්ත්‍රාත්වරිය පැවසුවාය.තමන් හට ආපන ශාලාව ලබාදෙන්නේ කුමන පුද්ගලයෙකුටද යන බව තීරණය කල නොහැකි බවත් එම තීරණයේ අයිතිය ඇත්තේ අධ්‍යක්ෂවරයාට බවද මහේස්ත්‍රාත්වරිය විවෘත අධිකරණයේදී අවධාරණය කෙළේය.මේ නඩුවේ පළවන චූදිත වන අංක 20 පණ්ඩුලගම අනුරාධපුර ලිපිනයේ පදිංචි අමිත සම්පත් පෙරේරා යන අයට නැවතත් සැප්තැම්බර් මස 05 වන දින අධිකරණය හමුවේ පෙනී සිටින ලෙස මහේස්ත්‍රාත්වරිය නියෝග කෙළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408278</link>
    <topic>වැලි සමඟ ටිපර් රථයක් පැහැර ගනී</topic>
    <author>ගිරිඋල්ල සමූහ</author>
    <content>දෙහිඅත්තකණ්ඩිය ප්‍රදේශයේ සිට ගිරිඋල්ලට වැලි ප්‍රවාහනය කරමින් තිබූ ටිපර් රථයක් පසුගිය 23 දින අලුයම එය වැලිද සමඟ දඹදෙණිය ප්‍රදේශයේ දී පැහැර ගෙන ගොස් ඇතැයි ගිරිඋල්ල පොලිසිය පවසයි.එහි රියදුරුගේ අත්පා බැඳ, කටද බැඳ දමා පන්නල මාකඳුර ප්‍ර‍ෙද්ශයේ දමාගොස් තිබියදී 23 දින පෙරවරු 5.00ට පමණ හමුව ඇත. ඔහු පවසන පරිදි වැලි රැගෙන එමින් සිටියදී තමන්ට නිදිමත හැදුන බවත් මහමඟ අයිනේ වාහනය නවතා රිය තුළට වී නිදා ගත් බවත්ය.එහිදී රිය පැහැරගත් අය පැමිණ ලොරිය පිටුපස අනතුරක් සිදුවී ඇති බව පවසා ඔහු ඇහැරවා ටිපර් රථය පැහැර ගැනීම කර ඇත. රියදුරු ද එහි නංවාගෙන ගොස් අත් පා බැඳ දමාගොස් තිබුණේ ඉන් පසුවය. සිද්ධි පිළිබඳව කුලියාපිටිය මූලස්ථාන පොලිසිය හා එක්ව ගිරිඋල්ල පොලිසිය පරීක්ෂණ පවත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n1408279</link>
    <topic>හෝටල් හිමිකරුගේ රන් භාණ්ඩකොල්ල කෑ සැකකරු අත්අඩංගුවට</topic>
    <author>ඩබ්.ඒ. සරත් - ගිරිඋල්ල සමූහ</author>
    <content>ගිරිඋල්ල අතුරුවල ප්‍රදේශයේ හෝටලකට,පසුගිය අගෝස්තු 8 දින අලුයම ඇතුළු වී එහි හිමිකරුගේ පවුම් 16ක රන්භාණ්ඩ පැහැරගත් පුද්ගලයකු පසුගිය (25) කන්තලේ ප්‍රදේශයේ දී, අත්අඩංගුවට ගත් බව ගිරිඋල්ල පොලිසිය පවසයි.කන්ත‍ෙල් ප්‍රදේශයේ පදිංචිකරුවකු වූ අත්අඩංගුවට පත් සැකකරු ඇතීගේ කැළුම් ජානක (38) නමැති හමුදාවේ සේවය කර ඉවත් වූ අයෙකි. ඔහුගෙන් ප්‍රශ්න කර පැහැරගත් රන්භාණ්ඩ මාදම්පේ ප්‍රදේශයට අලෙවි කර තිබියදී සොයාගත මුත් ඒ වනවිට ඒවා උණුකර රන් ගුලියක් බවට පත්ව තිබූ බව ද පොලිසිය පවසයි.මේ සැකකරු හෝටලයට පැමිණ ඇත්තේ 8 දින අලුයම 2.00ට පමණ තවත් අයකු සමඟ යතුරු පැදියකිනි. තමන් පොලිසියෙන් බවත්, හෝටලය පරීක්ෂා කිරීමට අවශ්‍ය බවත් ඔවුහු පවසා ඇත. එසේ හෝටලයට ඇතුළු වූ ඔවුහු අයිතිකරු බිය ගන්වා එම පැහැර ගැනීම සිදුකර තමන් පැමිණි යතුරු පැදියෙන්ම පලාගොස් තිබිණි.සැකකරු අත්අඩංගුවට ගැනීම සඳහා ගිරිඋල්ල පොලිස් ස්ථානාධිපති රෝහණ මුණසිංහ, අපරාධ විමර්ශන අංශයේ ස්ථානාධිපති සංජය ප්‍රනාන්දු, පොලිස් සැරයන් පතිරණ, පො.කො. ගාමිණී, පො.කො. කුමාර යන අය සහභාගී වූහ.මෙය පැහැර ගැනීමේ අනෙක් සැකකරු ද අත්අඩංගුවට ගැනීමට ද මේ නිලධාරීහු වැඩිදුර පරීක්ෂණ පවත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082710</link>
    <topic>දුම්රියේ අනවසරමාර්ගෝපදේශකයන් අල්ලයි</topic>
    <author>ශීලා උඩුවර</author>
    <content>දුම්රියවල හා දුම්රිය ස්ථානවල දී තමන් මාර්ගෝපදේශකයන් යනුවෙන් කියමින් විදේශීය සංචාරකයන් රවටා ඔවුන්ගේ ගමන්මලු හා මුදල් ගසාකන අනවසර මාර්ගෝපදේශකයන් වැටලීමේ වැඩ පිළිවෙළක් දුම්රිය ආරක්ෂක සේවා අධිකාරි කාර්යාලය හාසංචාරක පොලිසිය ඒකාබද්ධව අරඹා තිබේ.දුම්රිය සාමාන්‍යාධිකාරි බී.ඒ.පී. ආරියරත්න මහතාගේ අදහසක් අනුව දුම්රිය ආරක්ෂක සේවා අධිකාරි සේනක ජයසේන හා සංචාරක පොලිස් සේවා අධ්‍යක්ෂ ජ්‍යෙෂ්ඨපොලිස් අධිකාරි සිසිල්ද සිල්වා, සහකාර ආරක්ෂක අධිකාරි ගාමිණී දිසානායක යන මහත්වරුන්ගේ උපදෙස් පරිදි මේ වැඩපිළිවෙළ ක්‍රියාත්මක කෙරේ.‍සංචාරකයන්ට මඟ පෙන්වීම සඳහා අවසර ලත් මාර්ගෝපදේශකයන් සිටින නමුත් ඇතැම් පිරිස් තමන් මාර්ගෝපදේශකයන් බව හඟවමින් සංචාරකයන් මුලාකරන බවට පැමිණිළි ලැබී ඇති බැවින් මේ පියවර ගෙන තිබේ.විශේෂයෙන් උඩරට මාර්ගයේ රුපියල් 1000 ප්‍රවේශපත්‍ර සඳහා රුපියල් 2000 දක්වා ලබාගෙන ඇති බවටද පැමිණිළි ලැබි තිබිණි.නැඟෙනහිර මාරගයේ කොළඹ කොටුව සිට හබරන දක්වාද, ඉහළ මාර්ගයේ කොළඹ කොටුව සිට ඇල්ල දක්වාද, මුහුදුබඩ මාර්ගයේ කොටුව සිට ගාල්ල දක්වාද, ධාවනය වන දුම්රියන් මේ යටතේ විශේෂ පරීක්ෂාවට ලක්කරන බව සේනක ජයසේන මහතා පැවසීය.මෙසේ පරීක්ෂා කිරීමේදී වළංගු බලපත්‍රයක් නොමැති අනවසර මාරගෝපදේශකයන් 22නෙක් අල්ලා ගැනුනු අතර, ඔවුන්ට පොලිසිය තදින් අවවාද කොට නිදහස් කැරිණි. ඉදිරියේදී එවැනි අයට දඬුවම් පමුණුවන බව සංචාරක පොලිසිය කියයි .</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082711</link>
    <topic>ආයෝජන පුළුල් කරගැනීමට චීන-ශ්‍රී ලංකා මහ බැංකු ද්වීපාර්ශ්වික ගිවිසුමකට</topic>
    <author>මහින්ද අලුත්ගෙදර</author>
    <content>කලාපීය වශයෙන් වේගවත් ආර්ථික වර්ධනයක් ලබා තිබෙන ශ්‍රී ලංකාව සහ චීනය අතර ආයෝජන කටයුතු තවදුරටත් පුළුල් කරගැනීම වෙනුවෙන් චීන මහ බැංකුව සමඟ ශ්‍රී ලංකා මහ බැංකුව ද්වීපාර්ශවික ගිවිසුමකට එළඹෙයි.ශ්‍රී ලංකා මහ බැංකුව සිය විදේශ සංචිත කළමනාකරණ ක්‍රියාකරකම් තවදුරටත් විවිධාංගීකරණය කිරීමේ අරමුණින් චීන මහ බැංකුව සමඟ චීන රෙන්මින්බි සුරැකුම්පත්වල ආයෝජනය කිරීම සඳහා වන ද්විපාර්ශ්වික ගිවිසුමකට පෙරේදා (25) අත්සන් කළ බව ශ්‍රී ලංකා මහ බැංකුව පවසයි.මෙම ගිවිසුමට එළැඹීම චීනයේ බීජිංහි චීන මහ බැංකු පරිශ්‍රයේ දී පැවැති විශේෂ උත්සවයක දී සිදුකෙරුණු අතර ශ්‍රී ලංකා මහ බැංකුවේ අධිපත් අජිත් නිවාඩ් කබ්රාල් සහ චීන මහ බැංකු අධිපති සොව් සිආවෝචුවාන් මහත්වරු ඒ සඳහා අත්සන් කළහ.මෙමඟින් ශ්‍රී ලංකා මහ බැංකුවට ලෝකයේ විශාලතම මෙන්ම ප්‍රවර්ධනාත්මක සුරැකුම්පත් වෙළෙඳපොළක් වෙත ප්‍රවේශ වීමේ හැකියාව ලැබෙන බව පෙන්වා දෙන ශ්‍රී ලංකා මහ බැංකුව ශ්‍රී ලංකාව හා චීනය අතරත් දෙරටේ මහ බැංකු අතරත් සහයෝඟීතාව තවදුරටත් වර්ධනය වීමක් සිදුවන බවද කියාසිටී.මහජන චීන සමුහාණ්ඩුවේ ශ්‍රී ලංකා තානාපති රන්ජිත් උයන්ගොඩ, ශ්‍රී ලංකා මහ බැංකුවේ නියෝජ්‍ය අධිපති ආචාර්ය නන්දලාල් වීරසිංහ, ජාත්‍යන්තර මෙහෙයුම් කටයුතු දෙපාර්තමේන්තුවේ අධ්‍යක්ෂ එච්.ඒ. කරුණාරත්න, රාජ්‍ය ණය අධිකාරි එන්.ඩබ්.ජී.ආර්.ඩී. නානායක්කාර මහත්වරුන් සහ චීන මහ බැංකුවේ ජ්‍යේෂ්ඨ නිලධාරීහු පිරිසක් ද මේ අවස්ථාවට සහභාගි වි සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082712</link>
    <topic>රටේ ස්වෛරීත්වය පවත්වා ගැනීමට උපකාර කර ගැනීමට දෙමළ සන්ධානයට හින්දූත්වය පිළිබඳ පුහුණුවක් දීය යුතුයි</topic>
    <author>උපාලි කරුණාරත්න</author>
    <content>දෙමළ ජාතික සන්ධානයට ( TNA ) හින්දූත්වය පිළිබඳ විධිමත් පුහුණුවක් ලබාදීම තුළින් රටේ ස්වෛරීත්වය පවත්වා ගැනීමට උපකාර කර ගත හැකි බව සමස්ත ලංකා හින්දු සම්මේලනයේ සභාපති එන් . අරූන් කාන්ත් මහතා පැවැසීය.දමිළ මාධ්‍යවේදීන් කොටසක්ද බෞද්ධ හින්දු එකමුතුවට බාධා වන අන්දමින් කටයුතු කරනවා යයිද ඒ මහතා ප්‍රකාශ කෙළේය.උතුරු නැඟෙනහිර ප්‍රදේශයන්හි ජීවත්වන හින්දු ජනතාව වෙනත් ආගම්වලට අයත් බව පෙන්වීමට එම ප්‍රදේශයන්හිම ජීවත් වන කොටසක් බටහිර ඇතුලුව ලොව පුරා පුලුල් ප්‍රචාරයක් ගෙන යන බවද අරූන් කාන්ත් මහතා කීය.මේ කටයුත්ත සඳහා රාජ්‍ය නොවන සංවිධාන ගණනාවක් ද ප්‍රබල දායකත්වයක් ලබා දෙන බව ප්‍රකාශ කළ ඒ මහතා උතුරු නැඟෙනහිර පළාත් හි සිටින හමුදා කොටස් , බෞද්ධ කොටස් වලට වන්දනා මාන කිරීම සඳහා අගමික ස්ථානයක් නිර්මාණය කළ හොත් විරෝධය පළ කිරීමට ඇතැමෙකු පෙළඹෙන බවද පැවැසීය.තම සංවිධනයට උතුරු නැඟෙනහිර දමිළ ජනතාව ප්‍රකාශ කරණුයේ බෞද්ධ ජනතාව සාමයෙන් ජීවත්විය හැකි බව යයි ද සභපතිවරයා කීය.ඒ මහතා මේ අදහස් පළ කෙළේ ඊයේ ( 26 ) කිරුළපන බොදු බල සේනා කාර්යාලයේ පැවැති මාධ්‍ය හමුවකදීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082713</link>
    <topic>උල් ආයුධයකින් ඇන ඝාතනයක් සිදුකළව්‍යාපාරිකයා අත්අඩංගුවට</topic>
    <author>සිරන්ජනි කුමාරි</author>
    <content>සිය දියණිය කෙළෙසූ බව කියන සැකකරුගේ පියාට කොළඹ රථවාහන අධිකරණයට පිවිසෙන බිම්මහලේ පිවිසුම් දොරටුව අසලදී උල් ආයුධයකින් ඇන ඝාතනය කර සැකකරුට හා ඔහුගේ සහෝදරියට ඇන බරපතළ තුවාල සිදුකළ බවට අත්අඩංගුවට ගත් සැකකාර ව්‍යාපාරිකයා ලබන මස 02 දින දක්වා රක්ෂිත බන්ධනාගාර ගතකරන ලෙස කොළඹ ප්‍රධාන මහේස්ත්‍රාත් ගිහාන් පිලපිටිය මහතා ඊයේ (26) නියම කළේය.සැකකරු මෙම උල් නියන සිය කකුලේ ගැටගසා ගෙන ආ බව පැවසූ පොලිසිය සිය දියණිය දූෂණය කළ පුද්ගලයා දින දෙකක කෙටි කාලසීමාවක් බන්ධනාගාරයේ සිට අධිකරණය මගින් ඇප ලබාදීම සම්බන්ධයෙන් තමන්ට ඇතිවූ කෝපය නිසා මෙම ඝාතනය සිදුකළ බවට ප්‍රකාශයක් ලබා දී ඇති බව පැවසීය.මෝදර පදිංචි මුත්තයියා සෙල්වරාජා නැමැති (52) සැකකරු මෙසේ රක්ෂිත බන්ධනාගාර ගතකෙරිණ.මෙම සිද්ධියෙන් මියගියේ මොරටුව පදිංචි අනප්පා විලියම් ඥානසිංහම් නැමැත්තාය.මරණකරුගේ දියණිය හා පුතු කොළඹ ජාතික රෝහලේ 72/73 වාට්ටුවේ ප්‍රතිකාර ලබන නිසා මෙම මෘත ශරීරය භාරගැනීම ඔවුන් ප්‍රතික්ෂේප කළ බවට පොලිසිය අධිකරණයට දැන්වීය.මොහුගේ දේහය ආදාහනය නොකර භූමදානය කරන ලෙස නියම කළ මහේස්ත්‍රාත්වරයා පශ්චාත් මරණ පරීක්ෂණයෙන් අනතුරුව දේහය පූජක පද්මනාදන්ට භාර දෙන ලෙස නියම කළේය.මීට අමතරව සිද්ධිය වූ කොළඹ රථවාහන අධිකරණයේ සී. සී. ටී. වී. කැමරාව කෙසෙල්වත්ත පොලිසියට බාර දෙන ලෙසට ද නියෝගයක් නිකුත් කෙරිණි.කෙසෙල්වත්ත පොලිසියේ ස්ථානාධිපති ප්‍රධාන පොලිස් පරීක්ෂක ජයනෙත්ති, සැරයන් විජේරත්න හා හෙට්ටිආරච්චි යන නිලධාරීහු සැකකරු අධිකරණයට ඉදිරිපත් කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082714</link>
    <topic>කොළඹ පාරවල් වතුරට යටවීම නැවැත්වීමට වැඩපිළිවෙළක්</topic>
    <author>මැදකොළඹ සමූහ වයිමන් හෙට්ටිආරච්චි</author>
    <content>විටින් විට ඇතිවන වර්ෂාවලදී කොළඹ නගරයේ මංමාවත් ජලයෙන් යටවීම නිසා ඇතිවන අවහිරතා දුරුකරළීම සඳහා ආසියානු සංවර්ධන බැංකුවේ අනුග්‍රහයෙන් නවතම වැඩපිළිවෙළක් ක්‍රියාත්මක කෙරේ.රුපියල් 32,318,000,000 ක වියදමින් ක්‍රියාත්මක කිරීමට යන මෙම වැඩපිළිවෙළ පොදු රාජ්‍ය මණ්ඩල සමුළුව පැවැත්වීමත්, ශුද්ධෝත්තම පාප්වහන්සේගේ ශ්‍රී ලංකා සංචාරය සිදුවීමත් අරමුණුකොට ගෙන ද සිදුවන්නකි.මෙම දීර්ඝ කාලීන හා කෙටි කාලීන වැඩපිළිවෙළ රාජ්‍ය ආරක්ෂක හා නාගරික සංවර්ධන අමාත්‍යාංශය යටතේ ඇති අගනගර නාගරික සංවර්ධන ව්‍යාපෘතිය (MCUDP) ත්, කොළඹ මහ නගර සභාවත් එක්ව ක්‍රියාත්මක වන්නකි.අගනගර නාගරික සංවර්ධන ව්‍යාපෘතිය යටතේ වැසි ජලය ගලාබැසීමට අවහිර වන ස්ථාන 41 ක් හඳුනාගෙන ඇති අතර ඒවා වැඩිදියුණු කිරීම මෙහි එක් පියවරකි. නගරයේ ස්ථාන දෙකක් හරහා උමං මාර්ග දෙකක් තැනීම ද, එමඟින් මුහුදට ජලය ගලාබැසීමට සැලැස්වීම ද සිදුවෙයි. එක් උමඟක් තැනෙන්නේ මෝදර මුතුවැල්ල ප්‍රදේශයේය. අනිත් උමඟ තුම්මුල්ලේ සිට බම්බලපිටියෙන් මුහුදට ජලය බැහැර කරළීමට මං සැලසේ.මෙතෙක් එහි ජලය බැස ගියේ කෝට්ටේ ජලාශය වෙතය. මෙයට අමතරව තොටළඟ නාගලගම් වීදියේ කැළණි ගඟට ජලය ගලා බසින ස්ථානය වැඩිදියුණු කිරීම ද සිදුවෙයි.2020 වන විට කොළඹ නගරය සඳහා අංගසම්පූර්ණ මල අපවහන පද්ධතියක්, වත්කම් කළමනාකරණ තොරතුරු පද්ධතියක්, පොම්ප මධ්‍යස්ථාන හා පිරිපහදු මධ්‍යස්ථාන 02 ක් ඉදිකිරීම ද වැඩසටහනට ඇතුළත්ය. නගර සංවර්ධන ආසියා පදනම (CDIA) මඟින් වැසි ජලය කළමනාකරණයට අදාළ ප්‍රධාන සැලසුම් සකස් කිරීම දැනටමත් ආරම්භ කොට ඇත.ආසියානු සංවර්ධන බැංකුව මඟින් සැපයෙන ණය මුදල වූ රුපියල් 32,318,000,000 සියයට 85.5 ක් ශ්‍රී ලංකා රජය මඟින් ආපසු ගෙවීමේ පදනම මත ඉටුකරන අතර මහ නගර සභාව මඟින් ඉතිරි සියයට 17.5 ගෙවනු ඇත.මහජන ආයතනයක් ද ජාතික වශයෙන් සංවර්ධනයේදී අතිශයින් වැදගත් වන නගරයක් ද ලෙස කොළඹ නගරයේ මාර්ග සංවර්ධනය සඳහා දීර්ඝ කාලයක් ගතකිරීමට හැකියාව නොමැත.අවම වශයෙන් කිලෝමීටර් 50 ක් වත් වර්ෂයක් තුළ කාපට් අතුරා මාර්ග සකස් කිරීමේ ඉලක්කගත වැඩසටහන් ක්‍රියාත්මක කළහොත් 2015 සිට 2020 වන විට මාර්ග කිලෝමීටර් 300 ක් කාපට් අතුරා සකස් කළ හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082715</link>
    <topic>අගරු චෙක්පතක් දුන් බේකරි ආයතනයක් ගැන පරීක්ෂණ</topic>
    <author>සිරිසේන රාජපක්ෂ</author>
    <content>රුපියල් විසිනවලක්ෂ පනස්දෙදහස් පන්සිය හතළිස් දෙදහසක බේකරි රසකාරක ලබාගෙන ඒ සඳහා මුදල් නොමැති ගිණුමක චෙක්පත් ලබා දී වංචා කළැයි කියන සිද්ධියක් පිළිබඳ කොළඹ වංචා විමර්ශන අංශය කොටුව මහේස්ත්‍රාත් අධිකරණයට ඊයේ (26) වාර්තා කළේය.වංචාවට අදාළව ගනුදෙනු කෙරුණ චෙක්පත්වල ගිණුම් වාර්තාවක් ලබාගැනීමට වංචා විමර්ශන අංශය කරන ලද ඉල්ලීමකට ඉඩ දුන් කොටුව මහේස්ත්‍රාත් තිළිණ ගමගේ මහතා වැඩිදුර පරීක්ෂණ පවත්වා ප්‍රගතිය අධිකරණයට දන්වන ලෙස ද මහේස්ත්‍රාත්වරයා වංචා විමර්ශන අංශයට දැන්වීය.කොළඹ ගෝල්ෆේස් හි පිහිටි පිටරටින් බේකරි රසකාරක ආනයනය කර දිවයින පුරා අලෙවි කරන වෙළෙඳ ආයතනයක ණය අත්පත් කර ගැනීමේ නිලධාරියකු වන පේරාදෙණිය ප්‍රදේශයේ පුද්ගලයකු කළ පැමිණිල්ලකට අනුව මෙම වංචාව පිළිබඳ වංචා විමර්ශන අංශය පරීක්ෂණ ආරම්භ කර තිබේ.පැමිණිලිකාර සමාගම පිටරටින් ආනයනය කරන බේකරි රසකාරක වෙ‍ළෙඳ නියෝජිතයන් මඟින් දිවයින පුරා බෙදාහරින බවත්, මේ අන්දමට දකුණු පළා‍ෙත් නියෝජිතයකු ලබාගන්නා ලද රසකාරක වෙනුවෙන් අයවිය යුතු මුදලට අදාළව දෙන ලද චෙක්පත් අගරු වී ඇති නිසා කීප වතාවක්ම ඉල්ලා සිටි නමුත් එම මුදල ලබා නොදී වංචා කර ඇතැයි පැමිණිලිකරු සිය පැමිණිල්ලෙන් කියා සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082716</link>
    <topic>ගංජා තොගයක් ළඟ තබාගත් සැකකරුටරුපියල් දහසයදහසක දඩයක්</topic>
    <author>සිරිසේන රාජපක්ෂ</author>
    <content>ජාවාරම් කිරීම සඳහා ගංජා තොගයක් ළඟ තබාගත් සැකකරුවකුට මාළිගාකන්ද ‍මහේස්ත්‍රාත් ජයකි ද අල්විස් මහත්මිය රුපියල් දහසයදහසක දඩයක් ඊයේ (26) නියම කළාය.පළමුවන සැකකරුට ආධාර අනුබල දුන් බවට චෝදනා ලැබූ අයෙකුට රුපියල් එක්දහස් පන්සීයක දඩයක් ද නියම කළාය.ඊට අමතරව චුදිතයන් දෙදෙනාටම මාස අට බැගින් සිරදඬුවම් නියම කළ මහේස්ත්‍රාත්වරිය එය අවුරුදු පහකට අත්හිටෙව්වාය.කොළඹ අපරාධ කොට්ඨාසය මඟින් පළමුවන චුදිතට විරුද්ධ ගංජා තොගයක් ළඟ තබාගැනීම හා ප්‍රවාහනය කිරීමේ චෝදනා මත මාළිගාකන්ද මහේස්ත්‍රාත් අධිකරණයේ නඩු පවරා තිබූ අතර අදාළ චෝදනාවට චුදිත වරද පිළිගැනීමෙන් අනතුරුව එසේ දඬුවම් නියම කෙරිණි.ගංජා තොගය ප්‍රවාහනය කිරීමට යොදාගන්නා ලද ත්‍රිරෝද රථය දැනට ලියාපදිංචි අයිතිකරුට බැඳුම්කරයක් මත මුදාහැර ඇති අතර එය රාජසන්තක නොකිරීමට හේතු දැක්වීම සඳහා අදාළ ලියකියවිලි රැගෙන ඔක්තෝබර් 21 වෙනිදා අධිකරණයේ පෙනී සිටින ලෙස අයිතිකරුට දැන්වීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082717</link>
    <topic>බුද්ධිමය දේපළ පනත සංශෝධනයට අවධානය</topic>
    <author>ක්‍රිස්ටි මහේෂ් ද සිල්වා</author>
    <content>ශ්‍රී ලංකාවේ ආර්ථික දර්ශකවල ආරක්ෂාව තහවුරු කිරීම සඳහා 2003 අංක 36 දරන බුද්ධිමය දේපළ පනත සංශෝධනය කිරීමට රජයේ අවධානය යොමු වී තිබේ.භූගෝලීය දර්ශක ආරක්ෂණය සඳහා පරිපූර්ණ නීති පද්ධතියක් දැනට කෙටුම්පත් කරන ‍අතර එතෙක් අන්තර්කාලීන විසඳුමක් ලෙස පනතේ අංක 161 සහ 204 වගන්ති සංශෝධනය කෙරේ.මෙම සංශෝධනයන් සඳහා බුද්ධිමය දේපළ කාර්යංශයේ උපදේශන සභාවේ සාමාජිකයින් හා රජයේ නිලධාරීන්ගෙන් සැදුම්ලත් කමිටුවක් පත්කර ඇති අතර ඔවුන් රජය වෙත නිර්දේශ කීපයක් දැනට යෝජනා කර ඇත.භාණ්ඩ නිෂ්පාදකවරුන් සහ අපනයනකරුවන් මුහුණ දෙන ගැටලු මෙන්ම භූගෝලීය දර්ශක ආරක්ෂා කිරීම සඳහා ක්‍රමවේදයක් සකස් කිරීම මෙම කමිටුවට පැවරී ඇති වගකීම් වන අතර කර්මාන්ත හා වානිජ කටයුතු අමාත්‍යාංශය මෙය අධීක්ෂණය කරනු ලබයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082718</link>
    <topic>කීර්ති නාමයට හානි කළැයි මහ ඇමැති ප්‍රසන්න මිලියන 15ක් වන්දි ඉල්ලයි</topic>
    <author/>
    <content>ක්‍රිකට් බැට් එකකින් පහර දුන් බවට අසත්‍ය පැමිණිල්ලක් කර සිය කීර්ති නාමයට හානි කිරීම පිළිබඳ රාජගිරිය මැල්වත්තේ පදිංචි කේ. එච්. පියසේන නැමැත්තාගෙන් රුපියල් මිලියන 15ක් වන්දි ඉල්ලා බස්නාහිර මහ ඇමැති ප්‍රසන්න රණතුංග මහතා පෙරේදා (25) එන්තරවාසියක් යැවීය.නීතිඥ හරීන්ද්‍ර රාජපක්ෂ මහතා විසින් යවා ඇති එන්තරවාසියේ සඳහන් වන්නේ දින 14ක් තුළ අදාළ වන්දිය ගෙවනු නොලැබුවහොත් එම වන්දි ලබාගැනීම සඳහා නඩු පවරන බවයි.බස්නාහිර පළාත් මහ ඇමැතිවරයා ලෙස වාර 2ක් පිට පිටම පත්වූ තමන්ගේ කීර්ති නාමයට මෙම අසත්‍ය පැමිණිල්ල හේතුවෙන් බරපතළ හානි සිදුවූ බව ද රණතුංග මහතා සඳහන් කරන බව අදාළ එන්තරවාසියේ සඳහන් වේ.පසුගිය 21 වනදා බස්නාහිර මහ ඇමැති ප්‍රසන්න රණතුංග මහතා තමන්ට ක්‍රිකට් බැට් එකකින් පහර දුන් බව රාජගිරිය මැල්වත්තේ පදිංචි කේ. එච්. පියසේන නැමැත්තා වැලිකඩ පොලිසියට පැමිණිලි කර තිබිණි.පසුව එය අසත්‍ය පැමිණිල්ලක් බව තහවුරු වූ අතර මහ ඇමැතිවරයා පැමිණිලිකරුට එරෙහිව කුරුඳුවත්ත පොලිසියේ පැමිණිල්ලක් දමමින් සිද්ධිය සම්බන්ධයෙන් පරීක්ෂණ සිදුකර අදාළ පුද්ගලයාට එ‍රෙහිව නීතිමය පියවරක් ගන්නා ලෙස ඉල්ලා සිටියේය.ඒ අනුව පොලිසියට ව්‍යාජ පැමිණිල්ලක් සිදුකළ පුද්ගලයාට එරෙහිව මේ වනවිට අධිකරණයේ නඩු පවරා තිබේ. ප්‍රසන්න රණතුංග මහ ඇමැතිවරයා රුපියල් මිලියන 15ක් වන වන්දියක් ඉල්ලා එන්තරවාසියක් යවා ඇත්තේ එම නඩුවට අමතරවය.මෙම වන්දි මුදල නොගෙවන්නේ නම් එම මුදල නඩු පවරා අය කර ගැනීමට කටයුතු කරන බවත් නඩුව සඳහා යන වියදම් ද ව්‍යාජ පැමිණිල්ල කරනු ලැබූ පුද්ගලයාගෙන් ඉල්ලා සිටින බවත් අදාළ එන්තරවාසියේ වැඩිදුරටත් සඳහන් වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082719</link>
    <topic>හෝමාගම ප්‍රාදේශීය සභාවට එරෙහිඅතුරු තහනම් නියෝග තුනක්සැප්තැම්බර් 10තෙක් දිගු වෙයි</topic>
    <author>නෙල්කා මැදගෙදර</author>
    <content>හෝමාගම ප්‍රාදේශීය සභාව සම්බන්ධයෙන් මිට පෙර නිකුත් කළ අතුරු තහනම් නියෝග තුනක් ලබන සැප්තැම්බර් මස 10වැනි දා තෙක් බලපවත්වන පරිදි අභියාචනාධිකරණය ඊයේ (26) දීර්ඝ කළේය.ඒ අනුව හෝමාගම ප්‍රාදේශීය සභාවෙහි නව සභාපති ලෙස රුවන් ප්‍රබෝධ පීරිස් මහතා පත් කරමින් නිකුත් කළ ගැසට් නිවේදනය අත්හිටුවමින් ඒ මහතා එම තනතු‍රෙහි කටයුතුකිරීම වළක්වමින් මිට පෙර නිකුත් කරන ලද අතුරු තහනම් නියෝග දෙකක් ද එහි සභාපතිවරයා ලෙස හිටපු උප සභාපති ඉන්දික ප්‍රසන්න කුමාර කෝරලගේ මහතාපත් කිරීම අවලංගු කරමින් ඉකුත් අප්‍රේල් මස 9 දින නිකුත් කළ අති විශේෂගැසට් නිවේදනය අත්හිටුවන අතුරු නියෝගයක් ද මෙලෙස දීර්ඝ කෙරිණි.හෝමාගම ප්‍රාදේශීය සභාවෙහි සභාපතිවරයා ලෙස තමන් නීත්‍යානුකූලව දිව්රුම් දී කටයුතු කරමින් සිටිය දී ඒ තනතුරට රුවන් ප්‍රබෝධ පීරිස් මහතා පත් කළ බව පවසමින් එම පත් කිරීමට එරෙහිව ඉන්දික ප්‍රසන්න කුමාර කෝරලගේ මහතා ගොනු කළ රිට් පෙත්සමක් විභාග කළ අභියාචනාධිකරණ විනිසුරු උපාලි අබේරත්න මහතා තමන් මීට පෙර නිකුත් කළ මෙම අතුරු තහනම් නියෝග තුන තව දුරටත් දිර්ඝ කරන බව ඊයේ (26) සඳහන් කෙළේය.පෙත්සම් විභාගය සැප්තැම්බර් මස 10වැනි දා ආරම්භ කිරීමට ද තීරණය කෙරිණි.මැතිවරණ කොමසාරිස්වරයා,හෝමාගම ප්‍රාදේශීය සභාවේ තේරීම් භාර නිලධාරීවරයා, එහි ලේකම්වරයා, එක්සත් ජනතා නිදහස් සන්ධාන මහ ලේකම්වරයා, එම ප්‍රාදේශීය සභාවෙහි සභිකයන් ඇතුළු 28දෙනකු මෙම පෙත්සමේ වග උත්තරකරුවන් ලෙස නම්කර ඇත.2014 වසර සඳහා ඉදිරිපත් කළ අයවැය පරාජය වීම නිසා හෝමාගම ප්‍රාදේශීය සභාවෙහි සභාපතිව සිටි ඒ.ඩී කුමාරසිරි මහතා එම තනතුරින් ඉවත් කිරීමෙන් පසු තමා එම තනතුරට පත් කරමින් 2014 අප්‍රේල් මස 8වැනි දා ගැසට් නිවේදනයක් නිකුත් කළ බව පෙත්සම්කරු පවසයි.එම සභාපති ධුරයට තමා පත් කරමින් නිකුත් කළ ගැසට් නිවේදනය අවලංගු කරමින් ඊට පසු දින එනම් 2014 අප්‍රේල් මස 9 තවත් ගැසට් නිවේදනයක් නිකුත් කළ අතර පසුව රුවන් ප්‍රබෝධ පීරිස් මහතා එම තනතුරට පත් කරමින් ගැසට් නිවේදනයක් නිකුත් කර ඇතැයි ද පෙත්සම්කරු කියයි.මේ නිසා තමන්ට විශාල අසාධාරණයක් සිදු වී ඇති බැවින් තමා පත්කිරීමෙන් පසුව නිකුත් කළ එම ගැසට් නිවේදන දෙකම ක්‍රියාත්මක වීම අත්හිටුවන අතුරුතහනම් නියෝග නිකුත් කරන ලෙස පෙත්සම්කරු අභියාචනාධිකරණයෙන් ඉල්ලා ඇත.කරුණු සලකා බැලීමෙන් අනතුරුව මෙම අතුරු නියෝග දීර්ඝ කළ අධිකරණය පෙත්සම සම්බන්ධ ප්‍රති විරෝධතා ගොනු කිරීමට පෙත්සම්කරුට කල් ලබා දුන්නේය.නීතිඥ සංජිව කලුආරච්චි මහතාගේ උපදෙස් මත ජනාධිපති නීතිඥ ෆයිස් මුස්තාපා මහතා සමඟ නීතිඥ පුලස්ති රූපසිංහ මහතා පෙත්සම්කරු වෙනුවෙන් පෙනී සිටියේය.ජනාධිපති නීතිඥ රොනල්ඩ් පෙරේරා මහතා වගඋත්තරකාර රුවන් ප්‍රබෝධ පීරිස් මහතා වෙනුවෙන් පෙනී සිටි අතර රජයේ නීතිඥ නෙරින් පුල්ලේ මහතා නීතිපතිවරයා වෙනුවෙන් සහ මැතිවරණ කොමසාරිස්වරයා වෙනුවෙන් පෙනී සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082720</link>
    <topic>නවතා තිබු ත්‍රිරෝද රථයක් ඉස්සූහිටපු ලුතිනන් 5තෙක් රිමාන්ඩ්</topic>
    <author>සිරන්ජනී කුමාරි</author>
    <content>නිවෙසක් අසල නවතා තිබු ත්‍රිරෝද රථයක් සොරකම් කළ බව කියන යුද හමුදාවේ හිටපු ලුතිනන්වරයා ලබන මස 5වැනි දින දක්වා රක්ෂිතබන්ධනාගාර ගත කරන ලෙස කොළඹ අතිරේක මහේස්ත්‍රාත් නිශාන්ත පිරිස් මහතා ඊයේ(26) නියෝග කෙළේය.මෙසේ රක්ෂිත බන්ධනාගාරගත කරනු ලැබුවේ බේරුවල පදිංචි වැලිහිඳ එරන්ද අනුපම සාරජග ද සිල්වා නැමැත්තාය.සැකකරු යුද හමුදාවෙන් පලා ආ සෙබළෙක් බවත් නාරාහේන්පිට ප්‍රදේශයේ දී ත්‍රිරෝද රථයක් තල්ලු කරමින් ගමන් කරමින් සිටිය දී ‍ජංගම මුර සේවාවේ සිටි පොලිස් නිලධාරීන් ඔහු අත්අඩංගුවට ගෙන තිබිණ.1,50.000 ක් වටිනා ‍ත්‍රිරෝද රථයේ හිමිකාරිය වන තනුජා නිමාලි නැමැත්තිය මෙම සිද්ධියේ පැමිණිලිකාරිය වේ.සැකකරු ත්‍රිරෝද රථය තල්ලු කරමින් මහ මඟ ගමන් කරමින් සිටිය දී ඉකුත් 25වන දින අලුයම 4.30 ට පොලිසිය අත්අඩංගුවට ගෙන තිබිණ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082721</link>
    <topic>කොළඹ-කොලොන්නාව මහා හෙරොයින්ජාවාරම්කරු අත්අඩංගුවට ගැනීමට ක්‍රියා කරනවා</topic>
    <author>සිරන්ජනී කුමාරි</author>
    <content>කොළඹ හා කොලොන්නාව ප්‍රදේශයේ මහා හෙරොයින් ජාවාරම්කරු සම්බන්ධ තොරතුරු පොලිසියට අනාවරණය වී ඇති බැවින් සැකකරුවන් අත්අඩංගුවට ගැනීමට ක්‍රියාත්මක වන බවට කොළඹ ‍අපරාධ කොට්ඨාසය ඊයේ (26) කොළඹ අතිරේක මහේස්ත්‍රාත් නිරෝශා ප්‍රනාන්දු මහත්මිය වෙත දැනුම් දුන්නේය.දින හතක කාලයක් රැඳවුම් නියෝග මත රඳවා සිටි කුඩු නුවන්ගේන් හෙළි වු තොරතුරු අනුව කොළඹ හා කොලොන්නාවේ හොරොයින් ජාවාරම්කරුවන් කවුරුන්දැයි යන්න දැනටමත් හඳුනා ගෙන ඇති බව පැවසූ පොලිසිය සැකකරුවන් නොබෝ දිනකින් අත්අඩංගුවට ගෙන අධිකරණයට ඉදිරිපත් කරන බව පැවසීය.රැදවුම් නියෝග මත සිටි කුඩු නුවන් නොහොත් වැල්ලම්පිටිය ප්‍රදේශයේ දී කුඩු ග්‍රෑම් 301ක් මිලිග්‍රෑම් 290ක් ළඟ තබා ගැනීමේ සිද්ධියක් සම්බන්ධයෙන් කොළඹ අපරාධ කොට්ඨාසය ඉකුත් 21 අත්අඩංගුව‍ට ගෙන තිබිණ.කුඩු සම්බන්ධ රස පරික්ෂක වාර්තාව මෙතෙක් රජයේ රස පරික්ෂක කාර්යාලයෙන් ලැබී නොමැති බව පැවසූ පොලිසිය සැකකරු මේ මස 9වන දින දක්වා රක්ෂිතබන්ධනාගාර ගත කරන ලෙසට අධිකරණයෙන් ඉල්ලීමක් කෙළේය.මෙම සැකකරුට එරෙහිව තවත් නඩු මහාධිකරණයේ පවතින බවත් එම නඩු සඳහා සැකකරු ඉදිරිපත් කරන ලෙසට අධිකරණ නියෝග ලබා‍දෙන ලෙසට ද පොලිසිය මෙහිදි ඉල්ලීම් කෙළේය.අදාළ කරුණු සළකා බැලු මහේස්ත්‍රාත්වරිය සැකකරු මේ මස 9වන දින දක්වා රක්ෂිතබන්ධනාගාර ගත කරන ලෙසට නියෝග කළාය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082722</link>
    <topic>හිටපු නාවික හමුදාපතිට ජනාධිපති උපදේශක ධුරයක්</topic>
    <author>ධනුෂ්ක ගොඩකුඹුර</author>
    <content>හිටපු නාවික හමුදාපති අද්මිරාල් ජයනාත් කොළඹගේ මහතා සමුද්‍රීය හා නාවික කටයුතු කේන්ද්‍ර පිළිබඳ ජනාධිපති උපදේශකවරයා වශයෙන් ජනාධිපති මහින්ද රාජපක්ෂ මහතා පත් කැර ඇත.නාවික හමුදාපති ධූරය දරන කාලයේ ශ්‍රී ලංකාවේ සමුද්‍රීය අංශයේ ප්‍රගතිය කෙරෙහි දක්වු කාර්යභාරය සැලකිල්ලට ගෙන මේමස 15 වැනිදා සිට ක්‍රියාත්මක වන පරිදි ජනාධිපතිවරයා මෙම පත්වීම සිදු කැර ඇත.ජයනාත් කොළඹගේ මහතා සිය පත්වීම් ලිපිය ජනාධිපතිවරයාගේ අතින් අරලියගහ මන්දි‍රයේ දී පසුගිය දා (20) ලබා ගත්තේය.දැනට ලංකා නැව් සංස්ථාවේ සභාපතිවරයා ලෙස කටයුතු කරන කොළඹගේ මහතා එම සංස්ථාව පෙර තිබූ සෞභාග්‍යමත් අවදියට නැවත ගෙන ඒමට සහ නාවික කේන්ද්‍ර සිහිනය සැබෑ කරලීමට විශේෂ පියවර රැසක් ගෙන තිබේ .මහින්ද චින්තන ඉදිරි දැක්ම ප්‍රකාරව ශ්‍රී ලංකාව ආසියාවේ ආශ්චර්ය බවට පත් කිරීමේ පංච කේන්ද්‍රීය වැඩපිළිවෙළේ ප්‍රධාන අංගයක් ලෙස සමුද්‍රීය හා නාවික කේන්ද්‍රය හඳුන්වා දී තිබිණි.කොළඹගේ මහතා නාවික හමුදාපති ධූරය දැරූ සමයේ රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ මඟපෙන්වීම මත ශ්‍රී ලංකාව සමුද්‍රීයහා නාවික කේන්ද්‍රස්ථානයක් බවට පත්කිරීමේ වැඩපිළිවෙළේ ප්‍රමුඛ කාර්යභාරයක් ඉටු කෙළේය.සමුද්‍රීය හා නාවික කටයුතු ක්ෂේත්‍රයේ වසර 36ක අත්දැකීම් සහිත කොළඹගේ මහතා ශාස්ත්‍රපති උපාධි දෙකක හිමිකරුවකු වන අතර දැනට දර්ශනපති ආචාර්ය උපාධිය සඳහා සූදානම් වෙමින් සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082723</link>
    <topic>රටට එරෙහිවන විදේශ බලවේගපරාජය කිරීමට එක්විය යුතුයි</topic>
    <author>ඉන්දික පොල්කොටුව</author>
    <content>රටට එරෙහි බාහිර බලවේග පරාජය කිරීමට සියලු දෙනා එක්ව කටයුතු කළ යුතු යැයි අස්ගිරි පාර්ශ්වයේ මහානායක උඩුගම ශ්‍රී බුද්ධරක්ඛිත මහා නාහිමියෝ පැවසූහ.ශ්‍රී ලංකාව යහපත් බෞද්ධ රටක් ලෙස ලෝකයට පෙන්වා දීමට ක්‍රියා කළ යුතුව ඇතැයි මහ නාහිමියෝ කීහ.එජාප නායකත්ව මණ්ඩල සභාපති කරු ජයසූරිය මහතා ඊයේ (26) මල්වතු අස්ගිරි මහා නාහිමිවරුන් හමුවූ අවස්ථාවේදී අස්ගිරි මහා නාහිමියෝ මේ බැව් කීහ.විවිධ ආකාරයෙන් මෙරට සිදුවන හානි පිළිබඳව සොයා බැලීමට වැඩපිළිවෙළක් තිබිය යුතු බව ද උන්වහන්සේ පැවසූහ.බටහිර ආභාෂයන් ලැබීමෙන් අපේ ගුණධර්ම හා සාරධර්ම පිරිහී යමින් තිබෙන බව මහ නාහිමියෝ කීහ.මෙහිදී වැඩිදුරටත් කතා කළ අස්ගිරි මහා නාහිමියෝ මෙසේ ද පැවසූහ.“විවිධ ජාතීන් ජීවත්වන අපේ රටේ කිසිම ජනවර්ගයක් රට ඇවිළවීමට ක්‍රියා කරන්නේ නැහැ. නමුත් විදේශීය බලපෑම අපේ රටට එල්ල වෙනවා. දේශීය චාරිත්‍ර වාරිත්‍රවලට අපේ ජනතාව නිසි තැන ලබා දෙන්නේ නැහැ. ඇතැම් විට අපේ ජනතාව අම්මා, තාත්තා, සහෝදරයා, සහෝදරිය හඳුනන්නේ නැහැ. එය කනගාටුවට කරුණක්.එජාප පාර්ලිමේන්තු මන්ත්‍රී එරාන් වික්‍රමරත්න මහතා ද මෙම අවස්ථාවට සහභාගි විය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082724</link>
    <topic>ඇසේ සුද ඉවත් කිරීමේ සැත්කම් 150ක්කොළඹ ජාතික අක්ෂි රෝහල නොමිලේ සිදු කරයි</topic>
    <author>සන්ධ්‍යා කරුණාරත්න</author>
    <content>ඇසේ සුද ඉවත් කිරීමේ සැත්කම් 150 ක් කොළඹ ජාතික අක්ෂි රෝහලේ දී පසුගියදා නොමිලේ සිදු කෙරිණි.රුපියල් මිලියන තුනක රජයේ වියදමෙන් ඇසේ සුද ඉවත් කිරීමේ සැත්කම් සිදු කළ බවත් කොළඹ අවට ප්‍රදේශයේ පදිංචි අඩු ආදායම්ලාභී ජනතාව සඳහා මේ සැත්කම් සිදු කළ බවත් රෝහලේ අධ්‍යක්ෂ වෛද්‍ය සනත් ද සිල්වා මහතා පවසයි.සෞඛ්‍ය අමාත්‍යාංශය, විෂන් 2020, ජාතික අක්ෂි රෝහල එක්ව මේ වැඩපිළිවෙළ ක්‍රියාත්මක කළ අතර මට්ටක්කුලිය, මෝදර, දෙමටගොඩ, දෙහිවල ප්‍රදේශයන්හි අඩු ආදායම්ලාභී ජනතාව උදෙසා මේ සමාජ සත්කාරය සිදු කෙරිණි.සෞඛ්‍ය සේවා අධ්‍යක්ෂ ජනරාල් විශේෂඥ වෛද්‍ය පාලිත මහීපාල මහතාගේ සහභාගිත්වය ඇතිව ජාතික අක්ෂි රෝහලේ අක්ෂි විශේෂඥ වෛද්‍ය මංගලා ගමගේ මහත්මියගේ මූලිකත්වයෙන් මේ වැඩපිළිවෙළ ක්‍රියාත්මක කෙරිණි.එම ප්‍රදේශයන්හි සිටින අඩු ආදායම්ලාභී ජනතාව තමන් මෙවැනි රෝගයකට ගොදුරුව සිටින්නේ ද යන්න දැනගෙන නොසිටි බවත් වෛද්‍යවරුන් ඇතුළු කාර්ය මණ්ඩලය එක්ව ගෙයින් ගෙට ගොස් ඔවුන් හඳුනාගෙන ප්‍රතිකාර සඳහා යොමු කළ බවත් අධ්‍යක්ෂවරයා පැවැසුවේය.ඇස් නොපෙනී යාම නිසා ජීවිතයේ ඉදිරි වැඩ කටයුතු කැර ගැනීමට නොහැකි වන අතර එමඟින් ඔවුන්ට ජීවිතය එපා වන මට්ටමට පැමිණීම සිදුවේ. විශේෂයෙන් පවුලක් නඩත්තු කරන ගෘහ මූලිකයාගේ දෑස් අන්ධ වුවහොත් සමස්ත පවුලම අපහසුතාවට පත් වේ.‍ඇසේ සුද රෝග ලක්ෂණය කලින් හඳුනාගැනීමෙන් ප්‍රතිකාර කැර සුවපත් කළ හැකි බව අක්ෂි වෛද්‍යවරු පවසති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082725</link>
    <topic>කෝටි දහයක විදේශීයමත්පැන්-සිගරට් අත්අඩංගුවට</topic>
    <author>රක්ෂණ ශ්‍රියන්ත</author>
    <content>රුපියල් කෝටි දහයකට අධික වටිනාකමකින් යුතු නීතිවිරෝධී විදේශීය මත්පැන් හා සිගරට් තොගයක් ඊයේ දහවල් (26) බොරැල්ල මේෆීල්ඩ් ප්‍රදේශයේ දී සැකකරුවන් හයදෙනකු සමඟ අත්අඩංගුවට ගෙන තිබේ.කොළඹ අපරාධ කොට්ඨාසය සිදුකළ විශේෂ මෙහෙයුමක දී නිවසක් තුළ ගබඩා කර තිබූ මෙම නීතිවිරෝධී විදේශීය මත්පැන් හා සිගරට් තොගය අත්අඩංගුවට ගැනීම සිදුකළ බව පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරි අජිත් රෝහණ මහතා පවසයි.අත්අඩංගුවට ගත් මත්පැන් බෝතල් දහසකට අධික ප්‍රමාණය සහ සිගරට් තොගය බොරැල්ල පොලිසිය වෙත රැගෙන ඒම සඳහා ට්‍රක් රථ දෙකක් යෙදවූ බවද පොලිස් මාධ්‍ය ප්‍රකාශක වරයා කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082726</link>
    <topic>ප්‍රජාතන්ත්‍රවාදී රටවල පක්ෂ අතරින්වැඩිම සාමාජිකයන් සිටින්නේ ශ්‍රීලනිපයටයි</topic>
    <author>ගන්දර සමූහ, මාතර විශේෂ දික්වැල්ල විශේෂ සහ මාතර ක්‍රීඩා</author>
    <content>‘නිල් පවුර’ තනා රට රකිද්දී විපක්ෂයේ හීන බිඳවැටී අන්දමන්ද වනු නියත බවත් දේශීය විදේශීය කුමන්ත්‍රණ හමුවේ රට රැකීමේ බලවේගය ‘නිල් පවුර’ මෙන්ම ප්‍රජාතන්ත්‍රවාදී රටවල් අතර වැඩිම සාමාජික සංඛ්‍යාවක් ඇති පක්ෂය ශ්‍රී ලංකා නිදහස් පක්ෂය බවත් ආර්ථික සංවර්ධන අමාත්‍ය හා ශ්‍රී ලංකා නිදහස් පක්ෂයේ ජාතික සංවිධායක බැසිල් රාජපක්ෂ මහතා දික්වැල්ලේදී පැවසීය.රට රකින නිල් පවුර දෙවිනුවර ආසන සම්මේලනය ඉකුත් 24 දින දික්වැල්ල මහජන ක්‍රීඩාංගණයේ පැවති අතර අති විශාල ජනතා සහභාගීත්වයකින් පැවති සම්මේලනයට එක්වෙමින් වැඩිදුරටත් අදහස් දැක්වූ බැසිල් රාජපක්ෂ මහතා මෙසේද කීවේය.සමානුපාතික ඡන්ද ක්‍රමය ඇති රටවල් වලින් කිසිම රටකට නැති බලයක් ශ්‍රී ලංකා නිදහස් පක්ෂය සතුයි.මෙරට ක්‍රියාත්මක පළාත් පාලන ආයතන දෙසිය හතළිස් නවයක (249) නායකත්වය දරන්නේ අපේ අය. පළාත් සභා නවයෙන් අටක (8) මහ ඇමති ධූර දරන්නේ අපේ ශ්‍රී ලංකා නිදහස් පක්ෂයේ නායකත්වයෙන් යුත් සංධාන පාලනයයි. මේ රටෙන් තුනෙන් එකක්, මහ මුහුදෙන් තුනෙන් දෙකක් නැවත අත්කරදී මේ රට එක්සේසත් ක‍ළේ ශ්‍රී ලංකා නිදහස් පක්ෂයේ නායකයා වූ ඔබේ නායකයායි. ඔබේ ජනාධිපති තුමායි. අපහසුතා කැපකිරීම් රැසක් මැද ලබාදුන් එම නිදහස් රට සුරැකීමේ නිල් පවුරක් ලෙස කටයුතු කිරීමයි මේ උත්සාහය.ඒ සඳහා මේ වන විට පන් ලක්ෂ තිස් අට දහසක් (538000) එක්වී සිටිනවා. ඒ සඳහා කාන්තා සම්මේලන අනූ නවයක්, පක්ෂ සම්මේලන එකසිය එකොළහක් ඇතුළු සම්මේලන තුන්සිය හතළිස් හයක් පවත්වා තිබෙනවා. ඈත අතීතයේ සිටම ශ්‍රී ලංකා නිදහස් පක්ෂය පක්ෂය හා පාක්ෂිකයන් අපහසුතාවන්ට පත්වූ සෑම අවස්ථාවකම පරිත්‍යාගශීලීව පක්ෂය රැකගන්න කැපකිරීම් කරපු අසානයත් තමයි දෙවිනුවර. අපේ පක්ෂ නායකයා ජනාධිපති වුණාට පසු එම තත්වය තවත් වැඩි වුණා. කංචන විජේසේකර මන්ත්‍රී තුමා ආසනය දියුණු කරනවා වගේම පක්ෂයේ තරුණ සංවිධාන දියුණු කරන්න රටපුරා ගොස් ඉහළ දායකත්වයක් ලබාදෙන තරුණ නායකයෙක්. දෙවිනුවර පැවැත්වූ සාර්ථකම සම්මේලනය මෙයයි.වරාය හා මාහාමාර්ග ව්‍යාපෘති අමාත්‍ය රෝහිත අබේගුණවර්ධන මහතා - එදා 70 දී කෘෂිකර්මය දියුණු කර රට නංවන්න හදද්දී ජනතාව ඒ වටා පෙළ ගැසෙන විට බොරු කියා එම වැඩසටහන දියාරු කළා. එදා අපේ ආණ්ඩුව මනසට කථාකරන විට ජේ. ආර්. ජනතාවගේ බඩට කථා කළා. එදා අපි හාල් නැතිව බත් කන්නම් , මිරිස් නැතිව හොදි කන්නම්, සීනි නැතිව තේ බොන්නම් කියා පෙළපාලි යනවිට ජේ. ආර්. හදෙන් හරි හාල් දෙන්නම්, ඇට අටම දෙන්නම් කීවා ජනතාව රැවටුනා.විවෘත ආර්ථිකය ගෙනාවා. දෙවිනුවර ආසනයේ ශ්‍රී ලංකා නිදහස් පක්ෂ ප්‍රධාන සංවිධායක දකුණු පළාත් සභා මන්ත්‍රී කංචන විජේසේකර මහතා - අද දෙවිනුවරට විශේෂ දවසක් ඒ අති සාර්ථක පක්ෂ සම්මේලනයක් පවත්වන්නට අවස්ථාව ලැබීම නිසයි. එමෙන්ම අපේ බැසිල් රාජපක්ෂ ඇමති තුමා මේ අවස්ථාවට එක්වෙලා අපේ වෑයම අගේ කලාසේම අපිට ලොකු ශක්තියක්ද ලබාදුන්නා.දෙවිනුවර ජනතාව හැමදාමත් ශ්‍රී ලංකා නිදහස් පක්ෂයේ ජයග්‍රහණය වෙනුවෙන් කැපවුනා. නොඑකුත් පරිත්‍යාග සිදුකළා. පක්ෂය අපහසුතාවයන්ට පත්වන සෑම අවස්ථාවකම රට වෙනුවෙන් මෙන්ම පක්ෂය වෙනුවෙන්ද අපේ ජනතාව කැප වුණා. ඒකට අද හොඳ ඇගයීමක් ලැබී තිබෙනවා.මේ අවස්ථාව අමතා දික්වැල්ල ප්‍රාදේශීය සභා සභාපති ක්‍රිෂාලි මුතුකුමාරණ මහතා ද කථා කළ අතර පාර්ලිමේන්තු මන්ත්‍රී අරුන්දික ප්‍රනාන්දු මහතා ප්‍රමුඛ පළාත් පාලන නියෝජිතයෝ රැසක්ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=n14082727</link>
    <topic>මහනුවර සිසුවියට පහර දුන් උසස් පෙළ සිසුවා අත්අඩංගුවට</topic>
    <author>ඉන්දික පොල්කොටුව</author>
    <content>මහනුවර නගරයේ දී ප්‍රධාන පෙළේ බාලිකා පාසැලක උසස් පෙළ සිසුවියකට හා ඇගේ මවට පාසල් නිල ඇඳුමෙන් සැරසී පහර දුන් නගරයේ ප්‍රධාන පෙළේ පිරිමි විදුහලක උසස් පෙළ සිසුවකු මහනුවර කොට්ඨාස ළමා හා කාන්තා කාර්යාංශය මඟින් අත්අඩංගුවට ගනු ලැබ ඇත.අදාළ සිසුවිය උසස් පෙළ විභාගය නිමවා සිය මව සමඟ නිවෙස බලා යමින් සිටිය දී සැකකාර සිසුවා මෙම පහරදීම සිදුකැර ඇත.පහරකෑමට ලක්වන විට සිසුවිය ද පාසල් නිල ඇඳුමෙන් සැරසී සිට ඇත.අදාළ සිසුවිය හා සිසුවා අතර ඇතිවූ ආරවුල් හේතුවෙන් මෙම පහරදීම සිදුකර තිබේ.මහනුවර මූලස්ථාන ප්‍රධාන පොලිස් පරීක්ෂක නිපුන දෙහිගම මහතාගේ උපදෙස් මත මහනුවර පොලිසියේ ළමා හා කාන්තා කාර්යාංශයේ ස්ථානාධිපතිනි ප්‍රධාන පොලිස් පරීක්ෂිකා ජානකි සෙනෙවිරත්න මහත්මිය ඇතුළු නිලධාරිහු පිරිසක් මෙහි පරීක්ෂණ පවත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408271</link>
    <topic>සැක දෙන්නාට සැර දඩයක්</topic>
    <author>රවිදු ලසිත දීයගහගේ අහංගම සමූහ</author>
    <content>ඓතිහාසික ගාලු කොටුවේ අනවසර ඉදිකිරීමක් සහ පුරාවස්තු විනාශ කිරීමේ චෝදනා දෙකට වරද පිළිගත් විත්තිකරුවන් දෙදෙනකුට ගාල්ල මහේස්ත්‍රාත් යූ එස් කලංසූරිය මහතා රුපියල් එක්ලක්ෂ පනස් දහසක දඩ නියම කළේය.අනවසර ඉදිකිරීම සහ පුරාවස්තු විනාශ කිරීම යන චෝදනා දෙකට වරද පිළිගත් එක් විත්තිකරුවකුට රුපියල් පනස් දහස බැගින් රුපියල් ලක්ෂයක්ද,අනවසර ඉදිකිරීමේ චෝදනාවට වරද පිළිගත් විත්තිකරුට රුපියල් පනස් දහසක් වශයෙන්ද මෙසේ දඩ නියම විය.ගාලු දිසාව භාර නියේජ්‍ය පොලිස්පති එස් ඒ ඩී එස් ගුණවර්ධන මහතාගේ උපදෙස් මත ගාලු දිසා පුරාවස්තු ඒකකයේ ස්ථානාධිපති දර්ශන අල්විස් සහ සැරයන් චන්දන යන මහත්වරුන් පැමිණිල්ල මෙහෙයවන ලදී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408272</link>
    <topic>හලාවත ඉන්ධන පිරවුම් හලකින්රු.60000ක් කොල්ලකාලා</topic>
    <author>පුත්තලම සමූහ වර්තාකරු ඩබ්ලිව්.සී.බී.ප්‍රනාන්දු - මුන්නේශ්වරම සමුහ</author>
    <content>හලාවත නගරයේ ඉන්ධන පිරවුම් හලක් වෙත කඩා වැදී ඇති කොල්ලකරුවන් දෙදෙනෙක් එහි සේවකයකුට ගිනි අවියක් එල්ල කර බිය වද්දවා රුපියල් හැටඅටදහසක මුදලක් කොල්ලකා පලාගොස් ඇතැයි හලාවත පොලිසිය පවසයි.යතුරු පැදිකින් පැමිණි දෙදෙනකු මේ කොල්ලය සිදුකර ඇති අතර ඔහුගෙන් එක් අයෙක් වැසිකිළිය කොහේදැයි සේවකයකුගෙන් විමසා, වැසිකිළිය පෙන්වු විට එහි විදුලි පහන දල්වා දෙන ලෙස පවසා විදුලි පහන දැල්වීමට ‍සේවකයා වැසිකිළියට ගිය අවස්ථාවේ පිස්තෝලයක් වැනි ආයුධයක් එල්ලකර ඔහු බිය වද්දා මේ මුදල් කොල්ලය සිදුකර පලාගොස් ඇති බව මූලික පරීක්ෂණවලදී හෙලීවී ඇතැයි හලාවත පොලිසිය පවසයි.කොල්ලකරුවන් කවුරුන්දැයි මෙතෙක් හෙලී වී නොමැති අතර, හලාවත පොලිසිය වැඩිදුර පරීක්ෂණ පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408273</link>
    <topic>ගමන් බෑගයේ ගෝනුස්සෙක්:රු.50000ක ශරීර ඇප</topic>
    <author>අකුරැස්ස සමූහ</author>
    <content>ගමන් බෑගයක සගවාගෙන ගෝනුස්සකු රැගෙන යමින් සිටි තරුණයකු අත් අඩංගුවට ගෙන මොරවක දිසා අධිකරණයට ඉදිරිපත් කිරීමෙන් පසු රුපියල් 50,000.00 ක ශරීර ඇප මත මුදාහැර ඇත.මොරවක බස් නැවතුම් පොළේ සැක කටයුතු ලෙස හැසිරුණු මේ තරුණයා පොලිස් නිලධාරීන් විසින් පරීක්ෂා කිරීමේදී ඔහුගේ ගමන් බෑගයේ ටින් එකක දමාගෙන සිටි මේ ගෝනුස්සා හමුවී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408274</link>
    <topic>අනුරපුරේ ඇතැම් රෙජිස්ට්‍රාර්වරු ගාස්තු වැඩියෙන් අය කරනවාලු</topic>
    <author>අනුරාධපුර - මධ්‍යම විශේෂ</author>
    <content>උප්පැන්න විවාහ සහ මරණ රෙජිස්ට්‍රාර්වරුන් වශයෙන් ගරු සේවයක නිරත වන්නන් රජයේ අනුමත ගාස්තුවලට වඩා විශාල වශයෙන් මුදල් ලබා ගැනීමට පුරුදු වී සිටීම නිසා අනුරාධපුර ප්‍රදේශයේ ජනතාව දැඩි අපහසුතාවට පත්ව සිටින බව වාර්ථා විය.මීට දශක කිහිපයකට ඉහතදී ගරු සේවාවක් ලෙස සැලකූ මේ සේවය වර්ථාමානයේදී වෙළෙදාමක් බවට පත් කර ගැනීමට රෙජිස්ට්‍රාර්වරුන් වශයෙන් පත්ව සිටින කිහිපදෙනකු කටයුතු කරන බව ජනතාව පෙන්වා දුන්හ. උප්පැන්න හා මරණ සහතික නිකුත් කිරීමේදී එය නොමිලේ ලබාදිය යුතු සේවාවක් වුවත් බොහෝ රෙජිස්ට්‍රාර්වරුන් අදාළ ලේඛන නිකුත් කිරීමට රුපියල් 250-500 දක්වා සන්තෝෂම් මුදල් ලබා ගැනීමටද පුරුදු වී සිටින බවද ඔවුහු පැවසුහ.ඊට අමතරව දින 14 ක් ඇතුලත නම් ප්‍රසිද්ධ කර කාර්යාලය ඇතුළත සිදුකරන විවාහයක් සදහා රුපියල් 1150 ක මුදලක් රජය නියම කළ ගාස්තු වශයෙන් තිබියදී රෙජිස්ට්‍රාර්වරුන් ඒ සදහා රුපියල් 3000-3500 වැනි මුදලක් අයකිරීමට කටයුතු කරන බවද ඔවුහු පැවසුහ.ඊට අමතරව දින 14ක් ඇතුලත නම් ප්‍රසිද්ධ කිරීමෙන් අනතුරුව රෙජිස්ට්‍රාර් කාර්යාලයෙන් පිටත නිවසක හෝ නිවාඩු නිකේතනයක සිදුවන විවාහයක් සදහා රුපියල් 5200ක මුදලක් අය කිරීමට රජය අනුමත කර තිබුනත් බොහෝ රෙජිස්ට්‍රාර්වරුන් ඒ සදහා රුපියල් 6000-7000 ක මුදලක් අය කිරීමට පුරුදුව සිටින බවද ඔවුහු කීහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408275</link>
    <topic>සැමියා සොයන්නේ බලන්නේ නැතැයිබිරිය හෙරොයින්වලට ඇබ්බැහි වෙලා</topic>
    <author>අනුරාධපුර මධ්‍යම විශේෂ</author>
    <content>හෙරොයින් පානයට ඇබ්බැහි වූ සහ හෙරොයින් අලෙවි කිරීමට පුරුදුව සිට 17 හැවිරිදි තරුණියක් උතුරු මැද පළාත බාර නියෝජ්‍ය පොලිස්පතිවරයාගේ විශේෂ ඒකකයේ නිලධාරීන් විසින් 25 වනදා සවස හෙරොයින් මිලිග්‍රෑම් 450ක් සමග සැකපිට අත්අඩංගුවට ගෙන තිබේ.උතුරු මැද පළාත බාර නියෝජ්‍ය පොලිස්පති රංජිත් පද්මසිරි මහතාට ලැබුණු තොරතුරක් මත මේ ම වැටලීම සිදුකර සැකකාරිය අත්අඩංගුවට ගෙන තිබේ. අත්අඩංගුවට පත්ව ඇත්තේ ඥානික්කුලම, අනුරාධපුර ලිපිනයේ පදිංචි වයස අවුරුදු 17 මාස 10ක් පමණ වන තරුණියකි. ඇය යුද හමුදා සෙබළකු සමඟ විවාහ වී ඔහුගේ නිවසේ පදිංචිව සිටින බවද පොලීසිය සඳහන් කරයි.එහෙත් ඇය නීත්‍යානුකූල අයුරින් විවාහ වී නැති බවත් සාමාන්‍ය පෙළ විභාගය ඉතා හොඳින් සමත් වී ඇති බවත් පොලීසිය පවසයි. පාසල් සමයේ ඇති කරගත් පෙම් සබදතාවක් මත යුද හමුදා සෙබළා සමඟ පවුල් ජීවිතයක් ගත කරන බවද පොලීසිය අනාවරණය කරගෙන තිබිණි.සැකකාරියගේ සැමියා නිවාඩුවට නිවසට පැමිණියත් ඇයගේ ඕනැ එපාකම් පිළිබඳව නොතැකීම හේතුවෙන් විවිධ අවස්ථාවලදී වස පානය කර සියදිවි නසා ගැනීමට සිතට පැමිණෙද්දී හෙරොයින් පානය කර එම සිතුවිල්ල මැඩ පවත්වාගන්නා බවද ඇය පොලිසියට පවසා තිබේ.සිය අවශ්‍යතා සඳහා මුදල් උපයා ගැනිම සඳහා හෙරොයින් අලෙවියේ නිරත වීමට පෙළඹී ඇති බව පොලීසිය අනාවරණය කරගෙන ඇති අතර සැකකාරිය විසින් පුද්ගලයකුට හෙරොයින් අලෙවි කර තිබියදී අත්අඩංගුවට ගෙන කළ ප්‍රශ්න කිරීම් වලදි මේ තැනැත්තිය අත්අඩංගුවට ගැනීමට හැකි වූ බවත් පොලීසිය පවසයි.කොළඹ ප්‍රදේශයට ගොස් හෙරොයින් ගෙනවිත් තනපටේ සඟවාගෙන සැමියාගේ මිතුරන් වන හෙරොයින් පානයට ඇබ්බැහි වූ වන්ට ඒවා අලෙවි කරන බව පොලීසිය අනාවරණය කරගෙන තිබේ. සැකකාරිය ඊයේ 26 අනුරාධපුර ප්‍රධාන මහේස්ත්‍රාත් අධිකරණ හමුවට ඉදිරිපත් කිරීමට නියමිතව තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408276</link>
    <topic>මිනී මැරුම් දෙකකට සම්බන්ධසැක හතක් රිමාන්ඩ්</topic>
    <author>රාජා වෛද්‍යෙස්කර තිස්සමහාරාම විශේෂ</author>
    <content>මීනීමැරුම් 02 ක් සිදුකිරීම සහ මීනිමැරුමකට තැත් කිරීම සම්බන්ධයෙන් රිමාන්ඩි භාරයේ සිටින සැකකරුවන් 07 දෙනකු මේ මස 27 වන දින දක්වාරිමාන්ඩි භාරයේ තැබීමට තංගල්ල වැඩබලන මහේස්ත්‍රාත් විදුර වීරකෝන් මහතා නියෝග කළේය. තංගල්ල අධිකරණ සංකීර්ණ ඉදිරිපිට වෙළෙඳ සලක් අසල පසුගිය මැයි 27 වන දින දහවල් 12 ට පමණ තංගල්ල සුසාන භූමිය පාරේ පදිංචිව සිටී අමිල නිරෝෂන් රාජපක්ෂ හෙවත් ආමි අමිලට වෙඩිතබා බරපතල තුවාල සිදුකිරීම 2014.ජුනි 04 වන දින දහවල් 11.30 ට තංගල්ල බස්නැවතුම් පොළේදී පෞද්ගලික බස්රථ කොන්දොස්තරවරයකු වන හේන කඩුවේ පදිංචිව සිටි එස්. පී. ප්‍රභාත් චන්දන නැමති 34 හැවිරිදී තිදරු පියෙකු වෙඩි තබා ඝාතනය කිරිම හා 2014.ජනවාරි 12 වන දින රාත්‍රි ලැබීම ප්‍රදේශයේදී 26 හැවිරිදී එක්දරු පියෙකු වන මහගෙදරගේ සූරේෂ් නැමැත්තා වෙඩිතබා ඝාතනය කිරීම යන චෝදනා සම්බන්දයෙන් සැකකරුවන් රිමාන්ඩි ගතකර ඇත.තංගල්ල මූලස්ථාන පොලිසියේ උප පොලිස් පරීක්ෂක එස්. පී. පත්මසිරී මහතා පැමිණිල්ල වෙනුවෙන් පෙනී සිටීයේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408277</link>
    <topic>මහර ප්‍රාදේශිය ලේකම් කාර්යාලයේසේප්පුවේ ලක්ෂ 11ක් අතුරුදන්</topic>
    <author>මල්වාන සමුහ මහානාම විතානගේ</author>
    <content>මහර ප්‍රාදේහි ලේකම් කාර්යාලයේ මුදල් සේප්පුවේ තිබු රුපියල් දස ලක්ෂ අසුදහස් අටසිය අසුහතයි ශත හතළිස් පහක මුදලක් අස්ථානගත වීමේ සිද්ධියක් සම්බන්ධව අත්අඩංගුවට ගත් එම කාර්යාලයේ මුදල් කළමනාකාර සහකාරවරිය හා මුදල් අයකැමිවරිය ලබන මස 03 වැනිදා දක්වා රක්ෂිත බන්ධනාගාරගත කර තැබීමට මහර මහේස්ත්‍රාත් දර්ශිකා විමලසිරි මෙනෙවිය නියම කළාය.ප්‍රාදේශීය ලේකම් කාර්යාලයේ තිබූ මේ මුදල් අස්ථානගත වීම සම්බන්ධයෙන් කඩවත පොලීසිය මඟින් සිදු කරනු ලැබූ විමර්ශනයෙන් අනතුරුව මේ නිලධාරිනියන් දෙදෙනා අත්අඩංගුවට ගැනිමට සිදු වූයේ රජයේ මුදල් අපරික්ෂාකාරීව පරිහරණය කරමින් සොරකම් කිරීමට හෝ වංචා කිරීමට ඉඩ හැරිමේ චෝදනාව මතය.ඉකුත් ජූලි මස 15වැනි දින මේ මුදල් අස්ථානගත විම සම්බන්ධව මහර ප්‍රාදේශිය ලේකම් කාර්යාලය මඟින් කඩවත පොලිසියට පැමිණිලි කිරීමෙන් පසුව මේ සම්බන්ධව විමර්ශන කටයුතු ආරම්භ කළේය.මෙහිදි අධිකරණයට කරුණු දක්වමින් කඩවත පොලිසියේ සැරයන් පණ්ඩිතරත්න මහතා (18889)සඳහන් කළේ මේ සිද්ධිය ගැන තව දුරටත් විමර්ශන කටයුතු කර ගෙන යනවා. විමර්ශන කටයුතු අවසන් නැහැ.දැනට සිදුකළ විමර්ශන කටයුතුවල වාර්තාවක් අධිකරණයට ඉදිරිපත් කරනවා යනුවෙනි.කඩවත පොලිසියේ සැරයන් පණ්ඩිතරත්න මහතා(18889)විසින් මේ දෙදෙනා අදිකරණයට ඉදිරිපත් කරන ලදි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408278</link>
    <topic>තන්තිරිමලේ අයෙක් දරුවන් පොලිසියට බාර දිලා</topic>
    <author>අනුරාධපුර මධ්‍යම විශේෂ</author>
    <content>මව පියා සහ මිත්තණිය විසින් අතහැර දමා ගිය බාල වයස්කරුවන් දෙදෙනකු තමන් බාරයේ තබාගෙන ආරක්ෂාව ලබා දිය නොහැකි බව පවසමින් තන්තිරිමලේ ප්‍ර දේශයේ පදිංචිකරුවකු දරුවන් දෙදෙනාව පෙරේදා 25 සවස තන්තිරිමලේ පොලීසියට බාර දී තිබේ.තන්තිරිමලේ පොලිස් වසමේ මානංගමුව අන්දරවැව ප්‍රදේශයේ පදිංචි 53 හැවරිදි ජී.ඩබ්ලිව්. වසන්ත කුමාර නමැත්තා විසින් දින 04කට ආසන්න කාලයක් ඔහු සමඟ සිටි වයස අවුරුදු 04ක පමණ ගැහුණු ළමයෙකු සහ වයස අවුරුදු 06ක පමණ පිරිමි දරුවෙකු මෙසේ පොලිසියට බාර දී තිබේ.පොලීසියට දරුවන් බාර දුන් පුද්ගලයා පවසා ඇත්තේ තමන් මීට වසර 02කට පමණ ඉහතදී කුරුණෑගල ප්‍රදේශයේදී මුණ ගැසුණු කාන්තාවක් තන්තිරිමලේ මානිංගමුව පිහිටි සිය නිවසට රැගෙන ආ බවයි.ඇය සමග විවාහ නොවී අඹු සැමියන් ලෙස කාලය ගත කළ බවත් එම කාලයඇතුළතදි බිරියගේ පෙර විවාහයේ දියණිය ඇගේ සැමියා සහ දරුවන් දෙදෙනා තම නිවසට පැමිණි බව ඔහු පොලීසියට පවසා තිබේ.ටික කලක් ඔවුන් තමන් සමග ගොවිතැන් කරමින් සිටි බවත් මීට සති 2,3කට පමණ ඉහතදී දරුවන්ගේ මව සහ පියා වෙළඳාමක යන බව පවසමින් නිවසින් පිටත්ව ගිය බව එම පුද්ගලයා පොලීසියට පවසා තිබේ.මේ වෙන තෙක්ම වෙළඳාමේ ගිය ඔවුන් නිවසට නැවත නොපැමිණි බවත් දින 03කට පමණ ඉහතදි තමන් සමඟ සිටි කාන්තාවද වෙළඳාමේ ගොස් එන බව පවසා නිවසින් පිටව ගියත් ඇයද තවම නිවසට නොපැමිණි බව ඔහු පොලිසියට පවසා තිබේ.එම නිසා දරුවන්ට නිසි ආරක්ෂාවක් සහ පෝෂණයක් ලබාදිය නොහැකි හෙයින් ඔවුන් පොලීසියට රැගෙන ආ බවද ඔහු පවසා තිබේ. බිරියපදිංචි ප්‍රදේශයක ලිපිනයක් හෝ බාල වයස්කරුවන් දෙදෙනාගේ නම් ඉන්දික සහ සන්ධ්‍යා යනුවෙන් පමණක් දන්නා බවද ඔහු පොලීසියට පවසා තිබේ. ඒ අනුව පොලිස් බාරයට ගත් බාල වයස්කාර දරුවන් දෙදෙනා ඊයේ 26 අනුරාධපුර ප්‍රධාන මහේස්ත්‍රාත් අධිකරණයට ඉදිරිපත් කිරීමෙන් අනතුරුව පරිවාස බාරයට පත් කරන ලෙස මහේස්ත්‍රාත්වරිය නියෝග කළාය.එමෙන්ම මේ දරුවන් දෙදෙනාගේ බාරකරුවන් වන මව සහ පියා සම්බන්ධයෙන් නිසි විමර්ශනයක් සිදුකර ඔවුන් අධිකරණයට ඉදිරිපත් කිරීමට කටයුතු කරන ලෙස මහේස්ත්‍රාත්වරිය පොලීසියට නියෝග කළාය. දරුවන් දෙදෙනා සම්බන්ධයෙන් ඉදිරි දිනයේදී පරිවාස වාර්තාවක් කැඳවන ලෙසද ප්‍රධාන මහේස්ත්‍රාත්වරිය තවදුරටත් පොලීසියට නියෝග කළාය. තන්තිරිමලේ පොලීසියේ ස්ථානාධිපති පොලිස් පරික්ෂක ජිතේන්ද්‍ර පතිරාජ මහතාගේ උපදෙස් මත ළමා කාන්තා කාර්යංශය පරික්ෂණ සිදුකර තිබුණි. පොලිස් කොස්තාපල් 38179 සංජීව මහතා දරුවන් දෙදෙනා අධිකරණයට ඉදිරිපත් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r1408279</link>
    <topic>රිය අනතුරකින් මිය ගිය කතකගේ මරණය සැකයැයි මිනිය යළි ගොඩ ගනී</topic>
    <author>දිලීප් නිශ්ශංක බළපිටිය සමූහ</author>
    <content>අම්බලන්ගොඩ බටපොළ නගරයේදී රිය අනතුරකින් මියගිය කාන්තාවකගේ මරණය සම්බන්ධයෙන් ඇති වූ සැකයක් මත මෘත දේහය භූමදානය කර තිබූ රටකජුවත්ත සුසාන භූමියෙන් ගොඩ ගැනීම ඊයේ (26) උදේ බළපිටිය මහේස්ත්‍රාත්වරයාගේ නියෝගයක් මත සිදු කෙරුණි.මෙසේ ගොඩ ගනු ලැබුවේ කහටපිටිය කැටපොළවත්ත පදිංචිව සිට මියගිය මනික්කුනන්දි පත්මා රාජපක්ෂ (වයස 57) මෙනවියගේ මෘත දේහයයි.ඉකුත් 2013.02.22 වන දින මේ කාන්තාව බටපොල නගරයේදී යතුරු පැදියක ගැටී බරපතළ තුවාල ලබා ඇති බවත් ඇය අනතුරට ලක් කළ යතුරු පැදිකරු එම අවස්ථාවේදීම රෝහල්ගත කර ඇති අතර, රිය අනතුරින් බරපතළ තුවාල ලබා ඇති කාන්තාව බොහෝ වේලාවකට පසුව බටපොල රෝහලට රැගෙන ගොස් තිබේ. රිය අනතුරට ලක් වී ප්‍රමාද වී රෝහලට ඇතුලත් කිරීමෙන් පසුව ඇය මියගොස් ඇති බවත් මරණ පරික්ෂණය සඳහා (24) දින කරාපිටිය රෝහලට යවා තිබේ.මියගිය කාන්තාවගේ පශ්චාත් මරණ පරීක්ෂණය ගාල්ල අතිරේක මහේස්ත්‍රාත්වරයාගේ නියෝගය මත කරාපිටිය රෝහලේ අධිකරණ වෛද කිරිඇල්ල මහතා පශ්චාත් මරණ පරීක්ෂණය සිදු කර මෙය රිය අනතුරකින් සිදු වූ මරණයක් බවට තීන්දු කර තිබේ.රිය අනතුරින් මියගිය කාන්තාවගේ මරණය බටපොළ රෝහලෙන් 23 වන දින කරාපිටිය රෝහලට ගෙන ගොස් 24 වන දින පශ්චාත් මරණය සිදු කර තිබියදි 23 වන දින සිදු කළ බවට අධිකරණ වෛද්‍යවරයා වාර්තා කර තිබේ.මියගිය කාන්තාව රිය අනතුරට ලක් වී පැය භාගයක් පමණ අනතුර සිදු වූ ස්ථානයෙන් ගෙන යාමට කිසිවකු ඉදිරිපත් නොවී සිටීම සම්බන්ධයෙන් අසල්වැසියෙකු පොලසියට ප්‍රකාශ කර ඇත්තේ අනතුර සිදු කළ පුද්ගලයන්ගෙන් එල්ල වූ තර්ජන නිසා රැගෙන නොගිය බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r14082710</link>
    <topic>ගාල්ල රුහුණු උදානයෙන්කඩවත් සතර සංවර්ධනය කරයි</topic>
    <author>අහංගම සමූහ රවිදු ලසිත දීයගහගේ</author>
    <content>රුහුණු උදානය වැඩසටහන යටතේ රුපියල් දස ලක්ෂ හයක මුදලක් වැය කොට ගාල්ල කඩවත් සතර ප්‍රාදේශීය ලේකම් කොට්ඨායේ සංවර්ධන යෝජනා රැසක් ක්‍රියාත්මක කරන බව ගාල්ල කඩවත් සතර ප්‍රාදේශීය ලේකම් ඩබ්ලිව්. එස්. සත්‍යානන්ද මහතා පැවැසීය.ගාල්ල දිස්ත්‍රික් පාර්ලිමේන්තු මන්ත්‍රී මනුෂ නානායක්කාර මහතාගේ උපදෙස් පරිදි මේ වැඩපිළිවෙල ක්‍රියාත්මක කෙරේ. මේ අනුව ගාල්ල මහින්ද විද්‍යාලයේ ක්‍රීඩාපිටිය සංවර්ධනය කිරිම, කෝන්ගහ මුස්ලිම් බාලිකා විද්‍යාලයේ ප්‍රධාන ගොඩනැගිල්ල ප්‍රතිසංස්කරණය කිරීම, මාර්ග සංවර්ධනය ප්‍රජා ශාලා ඉදිකිරීම ප්‍රාදේශීය ලේකම් කාර්යාලය මගින් පාලනය කරන පෙරපාසල්වලට භෞතික සම්පත් ලබාදීම සහ සිඟිති උයන් සංවර්ධනය කිරීමටද කටයතු යොදා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=r14082711</link>
    <topic>පමුණුවිල සිරිකාරියප්පෙරුම පුදබිමේබෝ පැළයක් රෝපණයට</topic>
    <author>රංජිත් අම්පිටියාවත්ත - බියගම විශේෂ</author>
    <content>එදා සිදුහත් කුමාරයාණන්ට බුදුවීමට බෝ ගස පිහිටවූවා මෙන් එදා සිටම අද දක්වාත් හෙට දක්වාත් බෝ ගස බැතිමත් ජනතාවට පිහිට වෙනවා. බෝ පැළයක් සිටුවන්නට අත හිත දෙන හැමදෙනාම බෝසත් ගුණයෙන් පෝෂණය වන බව මට හොඳටම විශ්වාස යයි කැලණිය රජමහා විහාරාධිපති පූජ්‍ය මහාචාර්ය කොල්ලුපිටියේ මහින්ද සංඝරක්ඛිත නාහිමියෝ පැවසූහ.උන්වහන්සේ මෙම අදහස් ප්‍රකාශ කළේ පමුණුවිල සිරි කාරියප්පෙරුම විහාරස්ථාන භූමියේ නව බෝධි අංකුරයක් රෝපණය කිරීමේ පින්කමට ප්‍රධාන ආරාධිත හිමියන් වශයෙන් සහභාගි වූ අවස්ථාවේදීය.විහාරාධිපති ශාස්ත්‍රපති මොරටුවේ නන්දසිරි හිමියන්ගේ ආරාධනා අනුව ජනාධිපති උපදේශක බෙංගමුවේ නාලක නාහිමි, සපුගස්කන්ද රාජමහා විහාරාධිපති සීනාදි සිව්කෝරළේ ප්‍රධාන සංඝනායක දරණගම ඤාණසිරි නාහිමි, විලහේන ආනන්දාරාම විහාරාධිපති වල්ගම ආනන්ද නාහිමි ඇතුළු ආසන්න විහාරාධිපති හිමිවරුන් සහ ආපදා කළමනාකරණ නියෝජ්‍ය ඇමැති දුලිප් විජේසේකර, පාර්ලිමේන්තු මන්ත්‍රී රුවන් විජේවර්ධන, කලාශූරී විශිෂ්ට රංගන ශිල්පී සතිශ්චන්ද්‍ර එදිරිසිංහ සහ පළාත් සභා, ප්‍රාදේහීය සභා නියෝජිතයෝ ද, විහාරස්ථානය සඳහා භූමිය පූජා කළ ජයන්ත කාරියප්පෙරුම ඇතුළු දායකයන් විශාල පිරිසක් ද මෙයට සහභාගි වූහ.නාහිමියෝ මෙසේ ද කීහ.ලෝකයේ පැරණිම වෘක්ෂය ලෙස හඳුනාගත් ශ්‍රී මහා බෝධියේ අඛණ්ඩව අංකුර ලෙස වැඩෙන බෝ පැළ ලක්ෂ ගණනක් බෞද්ධයින්ගේ වන්දනාමානය සඳහා රෝපණය කර තිබෙනවා.ප්‍රධානම හේතුව තමයි බෝධි වන්දනාවෙන් අනන්ත වූ බුදු ගුණ මෙනෙහිවීමත්, ආරක්ෂක දෙවි දේවතාවුන්ගේ පිහිට ලැබීමත් පුදුමාකාර ලෙස අසාමාන්‍ය බලයකින් බැතිමතුන්ගේ කායික, මානසික රෝගවලට බෝධි පූජා හා ඒ වෙනුවෙන් කෙරෙන භාරහාරවලින් ප්‍රතිඵල ලැබීම, බෝධියේ අපරිමිත බලය දකින්න, අවබෝධ කරගන්න කැලණියේ බෝධීන් වහන්සේ යටට එන ලක්ෂ ගණන් ජනතාවට හැකි වී තිබෙනවා.කැලණියේ රජමහා විහාරාධිපති මහාචාර්ය මහින්ද සංඝරක්ඛිත නාහිමි, ජනාධිපති උපදේශක පූජ්‍ය බෙංගමුවේ නාලක නාහිමිපාණන් වහන්සේලා වෙත විහාරාධිපති ශාස්ත්‍රපති මොරටුවේ නන්දසිරි හිමියන් විසින් හිසින් වැඩම කොට භාර දුන් බෝධි අංකුරය රෝපණය කරද්දී දහස් සංඛ්‍යාත බැතිමතුන් සාධුකාර දුන්හ. කිරිබත්ගොඩ ගැමුණු මාවත, නිග්‍රෝධාරාම විහාරස්ථානයේ සිට අලි ඇතුන් සහිත පෙරහරින් බෝ පැළය වැඩම කරන ලදහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s140827_1</link>
    <topic>ජාතික ආධුනික චෙස් තරඟාවලිය අදයි</topic>
    <author>විජිත ජයසිංහ</author>
    <content>[2014-08-27 13:30]ශ්‍රී ලංකා චෙස් සම්මේලනය පළමුවරට සංවිධානය කරන ජාතික ආධුනික චෙස් තරඟාවලිය අද ආරම්භ වේ.කළුබෝවිල දකුණු කොළඹ ජාත්‍යන්තර පාසලේදී ලබන සිකුරාදා දක්වා මෙය පැවැත්වෙනු ඇත.ජාත්‍යන්තර ලකුණු නොලැබූ සහ ජාත්‍යන්තර ලකුණු එක්දහස් නවසිය අනූනවයට අඩු චෙස් ක්‍රීඩක ක්‍රීඩිකාවන්ට මෙම තරඟාවලියට සහභාගී විය හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s1408271</link>
    <topic>ශ්‍රී ලංකාවට ලකුණු 77ක දැවැන්ත ජයක්</topic>
    <author>වර්නන් ගුණසේකර හම්බන්තොට සූරියවැව සිට...</author>
    <content>නායක ඇන්ජලෝ මැතිව්ස් හා තිසර පෙරේරාගේ වේගවත් පිතිහරඹ හා දඟ පන්දු යවන්නන්ගේ විශිෂ්ට දක්ෂතා මත ශ්‍රී ලංකාව ඊයේ හම්බන්තොට සූරියවැව මහින්ද රාජපක්ෂ ජාත්‍යන්තර ක්‍රිකට් ක්‍රීඩාංගණයේදී පාකිස්තානයට එරෙහිව ලකුණු 77ක දැවැන්ත ජයක් වාර්තා කළේය.මේ ජයග්‍රහණයත් සමග දෙපිල අතර තරග තුනකින් සමන්විත එක්දින තරගමාලාව 1–1ක් ලෙසින් සමකර ගැනීමට ශ්‍රී ලංකාව සමත් විය. ශ්‍රී ලංකාව මේ තරගය ජයග්‍රහණය කළේ තරගයේ තවත් ඕවර හයක් හා පන්දුවක් ඉතිරිව තිබියදීය.ලකුණු 311ක ජයග්‍රාහී ඉලක්කය හඹා ගිය පාකිස්තානය ඕවර 43යි පන්දු 5ක් ඇතුළත ලකුණු 233කට දැවී ගියේය.ජාත්‍යන්තර එක්දින ක්‍රිකට් තරග බිමේ ලකුණු 3000 ඊයේ සම්පූර්ණ කළ ඇන්ජලෝ මැතිව්ස් ලකුණු 93ක්ද, මහේල ජයවර්ධන ලකුණු 67ක්ද, තිසර පෙරේරා ලකුණු 65ක්ද ලබා ගනිමින් ශ්‍රී ලංකා ඉනිම ශක්තිමත් කළහ. මැතිව්ස් හා ජයවර්ධන සිවුවැනි කඩුල්ල වෙනුවෙන් ලකුණු 122ක සහ මැතිව්ස් හා තිසර පෙරේරා 7 වැනි කඩුල්ල වෙනුවෙන් ලකුණු 87ක සබඳතා පිහිටුවමින් ශ්‍රී ලංකා ඉනිම ගොඩනැගූහ.හතරේ පහර 5ක් හා හයේ පහර 4ක් සමග පන්දු 37කින් ලකුණු 65ක් ලබා ගත් තිසර පෙරේරා අනතුරුව පන්දු යැවීමෙන්ද විශිෂ්ට දස්කම් දක්වමින් ඕවර 3කදී ලකුණු 19කට කඩුලු 3ක් ලබා ගත්තේය. ඔහු ‘තරගයේ වීරයා’ ලෙස නම් කෙරිණි.රංගන හේරත් හා සීකුගේ ප්‍රසන්න යන දඟ පන්දු යවන්නන්ද, වේග පන්දු යවන ලසිත් මාලිංගද කඩුලු 2 බැගින් ලබා ගත්හ.‘බැටිං පවර් ප්ලේ’ ක්‍රීඩාවේදී ලකුණු 24කට කඩුලු දෙකක් අහිමි කරගෙන තරගයේ මඳක් අතරමං වූ නියායක් ශ්‍රී ලංකා කණ්ඩායමෙන් දිස්වූවද නායක ඇන්ජලෝ මැතිව්ස් හා තිසර පෙරේරා දැඩි ආක්‍රමණශීලී පිතිහරඹයක් දියත් කරමින් ශ්‍රී ලංකාව ලකුණු 310ක මුළු ලකුණු සංඛ්‍යාවකට ගෙන ඒමට සමත් වූහ. පාකිස්තාන පිළිතුරු ඉනිමේදී පළමු කඩුල්ල මුළු ලකුණු 18දී බිඳ වැටිණි. සිවුවැනි ඕවරයේදී ලසිත් මාලිංගගේ පන්දුවට ‘මිඩ් ඕන්’හි රංගන හේරත් වෙත උඩ පන්දුවක් ලබා දෙමින් ෂාජීල් ඛාන් ලකුණු 9කට දැවී ගියේය.පළමු කඩුල්ල බිඳ වැටීමෙන් පසුව මොහමඩ් හෆීස් කඩුල්ලට පිවිස අහමඩ් ෂෙසාඩ් සමග එක්වූ අතර ඉන් අනතුරුව දිස්වූයේ ශ්‍රී ලංකාව නොසන්සුන් කරවන පිතිහරඹයකි. අවසානයේ හෆීස් – ෂෙසාඩ් සබඳතාවට තිත තැබුවේ සීකුගේ ප්‍රසන්න ය. 19 වැනි ඕවරය ආරම්භයේදීම හෆීස් කඩුල්ල මුවා කරමින් දැවී ගියේය. ඒ වන විට මුළු ලකුණු ප්‍රමාණය 114ක් වී තිබිණි. මේ පිතිකරු යුගළය ඕවර 14.3ක් කඩුල්ලේ රැඳී සිටිමින් දෙවැනි කඩුල්ල වෙනුවෙන් ලකුණු 96ක් එක් කිරීමට සමත් වූහ. හෆීස් දැවී යන විට හතරේ පහර 11ක් සමගින් පන්දු 49කින් ලකුණු 62ක් ලබා ගෙන සිටියේය.ඊළඟ ඕවරයේදී තෙවැනි කඩුල්ල බිඳ වැටෙමින් උමාර් අක්මාල් (1) දැවී ගියේය. එම කඩුල්ල තම පළමු පන්දුවෙන්ම ලබා ගත්තේ තිලකරත්න ඩිල්ෂාන් ය. ඔහුගේ පන්දුවට අක්මාල් පිත්ත දමද්දී ඉපිළ ගිය උඩ පන්දුව කඩුලු රකින කුමාර් සංගක්කාර රැක ගත්තේ පහසුවෙනි. කඩුලු දෙකක් පන්දු හයක් ඇතුළත බිඳ වැටීමත් සමග පාකිස්තානයේ ලකුණු ලබා ගැනීමේ වේගය ප්‍රථම වතාවට අඩු වන්නට පටන් ගත්තේය.ෂෙසාඩ් හා නායක මිස්බා උල් හක් මුළු ලකුණු ප්‍රමාණය 147 දක්වා ගෙන එමින් සිටියදී සංගක්කාරගේ විශිෂ්ට උඩ පන්දු රැකීමකින් ෂෙසාඩ් 29 වැනි ඕවරයේදී දැවී ගියේය. ෂෙසාඩ්ගේ ‘ස්වීප්’ පහර ගැන නිරන්තරව අවදියෙන් සිටි ‘සංගා’, ප්‍රසන්නගේ පන්දුවට ෂෙසාඩ් එම පහරට යද්දී සැණින් පා පෙදෙසට දිව ගොස් ෂෙසාඩ්ගේ පිත්තේ මුහුණේ වැදී ආ උඩ පන්දුව අල්ලා ගත්තේය. පන්දු 80කට මුහුණ දුන් ආරම්භක පිතිකරු අහමඩ් ෂෙසාඩ් හතරේ පහර 6ක් සමග ලකුණු 56ක් රැස් කළේය.‘පවර් ප්ලේ’ ක්‍රීඩාව ආරම්භ වී පස්වැනි පන්දුවේදී මිස්බා දැවී ගියේය. ඒ, රංගන හේරත්ගේ පන්දුවටය. මිස්බා එල්ල කළ ‘ස්වීප්’ පහරින් පන්දුව කෙළින්ම ගියේ ‘ස්කුවෙයාර් ලෙග්’හි පන්දු රකිමින් සිටි නුවන් කුලසේකරගේ අතටය. ඒ සමගම ලකුණු 45ක (පන්දු 44) පස්වැනි කඩුලු සබඳතාව නිමා විණි. හතරේ පහර 3ක් එල්ල කළ මිස්බා උල් හක් පන්දු 51කින් ලකුණු 36ක් ලබා ගත්තේය. මුළු ලකුණු 192යි.ඊළඟට පිටිය මැද එක්වූයේ පළමු එක්දින තරගයේ ලකුණු 147ක ජයග්‍රාහී සබඳතාව පිහිටුවූ ෆවාඩ් අලාම් හා සොහයිබ් මක්සූඩ් ය. එහෙත් මෙවර ඔවුනට ලබා ගත හැකිවූයේ ලකුණු 10ක් පමණි. තිස්අට වැනි ඕවරයේ හේරත්ගේ පළමු පන්දුවට හයේ පහරක් එල්ල කළ මක්සූඩ් දෙවැනි පන්දුවට කඩුල්ල මුවා කළේය. ශ්‍රී ලංකා ක්‍රීඩකයන් සියළු දෙනාම අත් ඔසවා දැවී යාමේ තීරණය ඉල්ලා කෑගැසුවද තරග විනිසුරුගේ ඇඟිල්ල ඉහළට එසවුනේ නැත. මේ නිසා ශ්‍රී ලංකාව ‘රෙෆරල්’ පිහිට පැතූ අතර තෙවැනි විනිසුරු එය දැවී යාමක් බවට තීන්දු කළේය. මක්සූඩ් පන්දු 6කින් ලබා ගත්තේ ලකුණු 9ක් පමණි.ආක්‍රමණශීලී පිතිකරු ෂහිඩ් අෆ්රිඩි පන්දු 10කට මුහුණ දී ලසිත් මාලිංගට එකම ඕවරයේදී හතරේ පහර 3ක් එල්ල කර ලකුණු 17ක් ලබා ගෙන ආපසු ක්‍රීඩාගාරයට ගියේය. 41 වැනි ඕවරයේ තිසර පෙරේරා එවූ තෙවැනි පන්දුව ආවේ පිට ඉන්නට බොහෝ ඈතිනි. අෆ්රිඩි අත දිගහැර ඊට එල්ල කළ පහරින් පන්දුව කෙළින්ම ගියේ ‘ඩීප් කවර්’ ස්ථානයටය. කුලසේකර එය අතහැරියේ නැත.තිසර පෙරේරා ඔහුගේ ඊළඟ ඕවරයේදී පිට පිට කඩුලු දෙකක් ලබා ගැනීමට සමත් විය. 43 වැනි ඕවරයේ මේ කඩුලු දෙකම බිඳ වැටුනේ මුළු ලකුණු 231දීය. වහබ් රියාස් (5) ‘තර්ඩ් මෑන්’ හතරේ සීමාව අසල හේරත්ට උඩ පන්දුවක් දෙමින්ද, අලාම් ‘කවර්’ ස්ථානයේ මැතිව්ස් අතට උඩ පන්දුවක් දෙමින්ද දැවී ගියේය. පන්දු 40කට මුහුණ දුන් ෆවාඩ් අලාම් හතරේ පහර 3ක් සමග ලකුණු 30ක් රැස් කළේය.44 වැනි ඕවරයේ ලසිත් මාලිංගගේ පස්වැනි පන්දුව කෙළින්ම කඩුල්ලේ වැදීමෙන් ජුනයිඩ් ඛාන් (1) දැවී යාමත් සමග පාකිස්තාන ඉනිම ලකුණු 233කට අවසන් විය.කාසියේ වාසිය දිනා ගෙන පළමුව පන්දුවට පහර දීමට තීරණය කළ ශ්‍රී ලංකාවට තරගයේ දෙවැනි ඕවරයේදීම කඩුල්ලක් අහිමි විය. ඒ, තිලකරත්න ඩිල්ෂාන් ය. ජුනයිඩ් ඛාන් යැවූ පළමු ඕවරයේ අවසාන පන්දුවට ඩිල්ෂාන් වේගවත් පහරක් එල්ල කළද ඔහුගේ පිත්ත පැරදවූ පන්දුව උමාර් අක්මාල් කඩුලු රකින්නා අතට ගියේය. පන්දුව පිත්ත යටින් යන බව රූපවාහිනී පුනරූපනවල පැහැදිළිව ප්‍රදර්ශනය විණි. පිටියේ තරග විනිසුරු එය දැවී යාමක් නොවන බවට තීරණය කළ අතර පාකිස්තානුවන් ‘රෙෆරල්’ ක්‍රමයට ගියේය. තෙවැනි විනිසුරු එය දැවී යාමක් බවට තීන්දු කළ අතර ඩිල්ෂාන් ට එය අදහා ගත නොහැකි විය. හතරේ පහර 3ක් සමග පන්දු 10කින් ලකුණු 13ක් රැස් කළ ඩිල්ෂාන් දැවී යන විට මුළු ලකුණු සංඛ්‍යාව 14ක් විය.හයවැනි ඕවරයේදීද පෙර සිදුවීම ම දර්ශනය විය. ජුනයිඩ් ඛාන්ගේ පන්දුවට උපුල් තරංග එල්ල කළ පහර අසාර්ථක වී පන්දුව කඩුලු රකින්නා අතට ගියේය. මෙවර ස්ටීව් ඩේවිස් පිටියේ තරග විනිසුරුවරයා එය දැවී යාමක් බවට තීරණය කළේය. තරංග එම තීරණයට අභියෝග කළ අතර තෙවැනි විනිසුරු එස්.රවි (ඉන්දියාව) එය දැවී යාමක් නොවන බවට තීරණය කළේය. ඒ වන විට තරංග ලකුණු 11ක් ලබා ගෙන සිටියේය.මොහමඩ් ඉර්ෆාන් හා ජුනයිඩ් ඛාන්ගෙන් පසුව පාකිස්තානය 9 වැනි ඕවරයේදී ඔවුන්ගේ තෙවැනි වමත් වේග පන්දු යවන්නා වන වහාබ් රියාස් කැඳවීය. රියාස් ඔහුගේ දෙවැනි පන්දුවෙන්ම කඩුල්ලක් ලබා ගනිමින් කුමාර් සංගක්කාර දවාලුවේය. තරංග හා එක්ව දෙවැනි කඩුල්ල වෙනුවෙන් පන්දු 38කින් ලකුණු 37ක් එක් කරමින් සිටි සංගක්කාර, ‘මිඩ් විකට්’ ස්ථානයේ පන්දු රකිමින් සිටි සොහයිබ් මක්සූඩ් වෙත උඩ පන්දුවක් දෙමින් මුළු ලකුණු 51දී දැවී ගියේය. ‘සංගා’ ඊයේ ලබා ගත්තේ ලකුණු 11ක් පමණි. පන්දු 16කට මුහුණ දුන් ඔහු හතරේ පහර 2ක් එල්ල කළේය.රියාස් ඔහුගේ දෙවැනි ඕවරයේදීද කඩුල්ලක් ලබා ගැනීමට සමත් විය. මෙවර ඔහුට ගොදුරු වූයේ තරංග ය. කඩුලු රකින අක්මාල් උඩ පන්දුව රැක ගන්නා විට තරංග පන්දු 30කින් ලකුණු 27ක් රැස්කර ගෙන සිටියේය. හතරේ පහර 5ක් ඔහු එල්ල කර තිබිණි. මහේල ජයවර්ධන හා ඇන්ජලෝ මැතිව්ස් ශ්‍රී ලංකා ඉනිම ගොඩනගමින් සිවුවැනි කඩුල්ල වෙනුවෙන් පන්දු 141කින් ලකුණු 122ක අගනා සබඳතාවක් පිහිටුවූහ.සිය 74 වැනි ජාත්‍යන්තර එක්දින ක්‍රිකට් ශතකය වාර්තා කළ ජයවර්ධන දැවී යන විට ලකුණු 67ක් රැස්කර ගෙන සිටියේය. ඒ, පන්දු 74කිණි. හතරේ පහර 8ක් ඔහුගේ ඉනිමට ඇතුළත්ව තිබිණි. ජයවර්ධන දැවී යාමෙන් පසුව ලකුණු 10ක් ඇතුළත තවත් ශ්‍රී ලංකා කඩුලු දෙකක් බිඳ වැටිණි. ඒ කඩුලු දෙක ලබා ගත්තේද දඟ පන්දු යවන හෆීස් ය. සීකුගේ ප්‍රසන්න (1) හා අශාන් ප්‍රියන්ජන් (3) යන දෙදෙනාම දැවී ගියේ කඩුල්ල මුවා කිරීමේ වරදිනි.නායක මැතිව්ස් නැවත වතාවක් ශතකය පෙනි පෙනී තිබියදී දැවී ගියේ රියාස්ගේ පන්දුවට ‘මිඩ් විකට්’ ස්ථානයේ පන්දු රකිමින් සිටි හෆීස් අතට පහසු උඩ පන්දුවක් දෙමින් ලකුණු 93කට දැවී ගියේය. පන්දු 115ක මැතිව්ස් ඉනිමට හතරේ පහර 8ක් ඇතුළත්ව තිබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s1408272</link>
    <topic>අපේ ක්‍රීඩිකාවන්ට තවත් ඉහළට යන්න ජාත්‍යන්තර තරග අත්දැකීම් වැඩිවිය යුතුයි</topic>
    <author>ෆවුස් මොහොමඩ් හොංකොං සිට...</author>
    <content>කැපවීමෙන් හා දැඩි උනන්දුවකින් යුතුව කණ්ඩායමට උපරිම අයුරින් දායකත්වය ලබාදෙන ශ්‍රී ලංකා රගර් ක්‍රීඩිකාවන්ට තවත් ජාත්‍යන්තර තරග අත්දැකීම් වැඩි වශයෙන් ලැබිය යුතු බව කාන්තා සත් සාමාජික රගර් පුහුණුකරු චන්ද්‍රෂාන් පෙරේරා මහතා පවසයි.සෙසු රටවල ක්‍රීඩිකාවන් හා උරෙනුර ගැටෙමින් ක්‍රීඩා කිරීම ශ්‍රී ලංකා ක්‍රීඩිකාවන්ගේ දස්කම් ඉහළ නංවාලීමට විශාල පිටුවහලක් වනු ඇතැයි ඒ මහතා විශ්වාසය පළ කළේය. ‘හොංකොං සත් සාමාජික රගර් තරගාවලිය අපේ ක්‍රීඩිකාවන්ට අලුත් අත්දැකීමක්.මීට පෙර ආසියානු සත් සාමාජික රගර් තරගාවලියට සහභාගිවුණත් හොංකොංවල පැවැත්වෙන තරගාවලියකට සහභාගි වුණේ පළමුවරටයි. මෙවැනි ජාත්‍යන්තර තරගාවලි වැඩි වශයෙන් නියෝජනය කිරීමේ අවස්ථාව අපේ ක්‍රීඩිකාවන්ට තිබිය යුතුයි. ඉන් ලැබෙන අත්දැකීමේ ඔවුන්ගේ දස්කම් ඉහළ මට්ටමකට වැඩිදියුණු කිරීමට විශාල වාසියක්’ චන්ද්‍රෂාන් මහතා කීවේය.මෙවර තරගාවලියේ පළමු දිනයේ පැවැති සියලු තරග පරාජයට පත්වූ ශ්‍රී ලංකා කාන්තා රගර් පිල දෙවැනි දිනයේ පළඟ ශූරතා අවසන් පූර්ව තරගයෙන් සිංගප්පූරුව ලකුණු 26-10කින් පරාජය කළ අතර අවසන් මහා තරගයේ දී ලකුණු 19-14කින් තායිලන්තය පරාජය කරමින් පළඟ ශූරතාවට හිමිකම් කීවේ කාන්තා තරගාවලියේ පෙරළිකාර කණ්ඩායම බවට පත්වෙමිනි.මේ තරගාවලියට පෙර ආසියානු සත් සාමාජික කාන්තා රගර් ශ්‍රේණිගත කිරීම්වල 5වැනි තැන සිටි ශ්‍රී ලංකාව හොංකොං තරගාවලියේ පළඟ ශූරතාව දිනාගනිමින් එම ස්ථානය රැක ගත්තේය. විශේෂයෙන් තායිලන්තය සමග පැවැති පළඟ ශූරතා අවසන් මහා තරගයේ දී ශ්‍රී ලංකා ක්‍රීඩිකාවන් දැක්වූ දස්කම් ක්‍රීඩාලෝලීන් අතර උද්දාමය වැඩි කිරීමට ඉවහල් විය.දැඩි තරගකාරිත්වයක් ගත් එම තරගය අවසන් වූයේ දෙපිලෙහිම ලකුණු සංඛ්‍යාව 14-14 බැගින් සම තත්ත්වයේ තිබියදීය. එහෙත් ලකුණු සමවීම නිසා ලබාදුන් අතිරේක කාලයේ දී මීටර් 40කට අධික දුරක සිට ප්‍රතිවාදී ක්‍රීඩිකාවන් අභිබවමින් අනූෂා අත්තනායක ලැබූ උත්සාහක දිනුම ශ්‍රී ලංකාවට දෙවැනි වරටත් පළඟ ශූරතාව හිමිකර දුන්නේය.යුද හමුදාවේ ක්‍රීඩිකා අයේෂා පෙරේරාගේ නායකත්වයෙන් යුතුව තරග වැදුණු ශ්‍රී ලංකා කාන්තා කණ්ඩායමේ හිටපු නායිකා තනූජා හෙට්ටිආරච්චි, සංදිකා හේමකුමාරි, අනූෂා අත්තනායක, සංදීපා සඳමාලි, නදීකා මුණසිංහ සමග නායිකා අයේෂා තරගාවලියේ කැපී පෙනෙන දස්කම් දැක්වූහ. මෙවර ආසියානු සත් සාමාජික කාන්තා රගර් තරගමාලාවේ අවසන් අදියර ලබන ඔක්තෝබර් මස චීනයේ බීජිං නුවර දී පැවැත්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s1408273</link>
    <topic>කැරම් ලෝක කුසලානයට ශ්‍රී ලංකාවෙන් 8ක්</topic>
    <author>නි‍රෝෂාන් ප්‍රියංකර</author>
    <content>මාලදිවයිනේ පැවැත්වෙන ලෝක කුසලාන කැරම් තරගාවලියට ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් 8දෙනකු සහභාගී වීමට නියමිතය. වසර 4කට වරක් පැවැත්වෙන කැරම් ලෝක කුසලානයේ සිවුවැනි ශූරතාවලිය සැප්තැම්බර් මස 13දා සිට 17දක්වා මාලදිවයිනේදී පැවැත්වෙන අතර තරගාවලිය සහභාගීවන ශ්‍රී ලංකා කණ්ඩායම 12වැනිදා දිවයිනෙන් පිටත්වීමට නියමිතය.ජාතික කැරම් ශූර චමිල් කුරේගේ නායකත්වය යටතේ කැරම් කේවල ලෝක ශූර නිශාන්ත ප්‍රනාන්දු, මොහොමඩ් සහීඩ් හා එම්.ටී.එම්. හිල්මි පිරිමි කණ්ඩායමට එක්වන අතර කාන්තා කණ්ඩායමේ නායකත්වය ජාතික කැරම් ශූරී ජෝශප් රොසිටා ට හිමිව ඇත. චලනි ලක්මාලි ලියන‍ගේ, මධුෂිකා කාංචනමාලා හා අරෝෂා කෞෂානි වික්‍රමසිංහද කණ්ඩායමට ඇතුළත් වෙති.2012 වසරේ ශ්‍රී ලංකාවේ පැවැති කැරම් ලෝක ශූරතාවලියේදී කැරම් කේවල ශූරතාව දිනාගත් ඩබ්ලිව්. ඩී. නිශාන්ත ප්‍රනාන්දු සමගින් චමිල් කුරේ කෙරෙහිද මෙවර වැඩි බලාපොරොත්තුවක් පවතී‍.ශ්‍රී ලංකා කණ්ඩායමේ ප්‍රධානීයා ලෙස නන්දන ගුණතිලක මහතා කටයුතු කරන අතර රෝහිණී මතායස් මහත්මිය (කණ්ඩායම් කළමනාකාරිණි) හා ආසියානු කැරම් සම්මේලනයේ ලේකම් ලෙස කටයුතු කරන ලැන්ග්ලි මතායස් මහතා නිලධාරීන් ලෙස සංචාරයට එක්වෙති.කාන්තා/පිරිමි කේවළ, යුගල හා කණ්ඩායම් තරග පැවැත්වෙන අතර සියලු කණ්ඩායම්වල ක්‍රීඩක ක්‍රීඩිකාවන්ගේ සහභාගිත්වයෙන් ස්විස් ලීග් කැරම් තරගාවලියක්ද පැවැත්වෙන අතර එම තරගාවලිය යුරෝපීය ක්‍රීඩකයන්ට වැඩි අවස්ථාවක් ලබාදීමේ අරමුණින් පැවැත්වේ. මේ තරගාවලිය සඳහා ශ්‍රී ලංකා කැරම් විනිසුරුවන් කිහිපදෙනකුද සහභාගී වීමට නියමිතය.තරගාවලියට එක්ව ශ්‍රී ලංකා සංචිතය මේ මස 28වැනිදා සිට සැප්තැම්බර් 11දක්වා මහරගම කැරම් සම්මේලන මූලස්ථානයේදී පුහුණුවීම් කටයුතු ආරම්භ කිරීමට නියමිත බව කැරම් සම්මේලනයේ ලේකම් රෝහිණී මතායස් මහත්මිය පැවැසුවාය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s1408274</link>
    <topic>කාල්ටන් බාස්කට්බෝල් සුපිරි අට තරග ඇරැඹේ</topic>
    <author>ප්‍රින්ස් ගුණසේකර</author>
    <content>කාල්ටන් කුසලාන බාස්කට්බෝල් තරගාවලියේ සුපිරි අට වටයේ තරගයකදී ශ්‍රී ලංකා ගුවන් හමුදාව 67-60කින් පැරදවු ඇවන්ට් ගාඩ් පිල මූලික වටයේ ජයග්‍රහණයක් අත්කර ගත්තේය.කොළඹ හෙන්රි පේද්‍රිස් බාස්කට්බෝල් පිටියේ පැවැති මේ තරගයේදී ශ්‍රී ලංකා ගුවන් හමුදාව 32-15ක් ලෙස ඉදිරියෙන් සිටියද අවසන් කාර්තුවේදී ඇවන්ට් ගාඩ් ක්‍රීඩකයෝ පෙරට පැමිණියහ.ඇවන්ට් ගාඩ් පිලේ එෆ්.විකෝසර්ලජවික් ලකුණු 39ක් ලබා ජයග්‍රහණයේ නියමුවා බවට පත්වු අතර ගුවන් හමුදාවේ ඊ.එටිමෝවී ලකුණු 19ක් ලබාගත්තේය.මේ අතර ශ්‍රී ලංකා නාවික හමුදාව, ඔටර්ස් හා ඕල්ඩ් බෙන්ස් කණ්ඩායම් 'ඒ' කාණ්ඩයේ තරගාවලියට සුදුසුකම් ලබාගැනීමට සමත්විය.නාවික හමුදාව හා කොළඹ බුල්ස් අතර තරගයේදී ලකුණු 72-45ක් ලෙස නාවික හමුදාව ජය අත්කර ගත්තේය. පළමු භාගය නිමාවෙද්දී 27-24ක් ලෙස නාවික හමුදාව ඉදිරියෙන් සිටි අතර ටී.එම්.පෙරේරා ලකුණු 26ක් ලබාගත්තේය.ඔටර්ස් හා යුද හමුදාව අතර තරගයෙන් ලකුණු 80-42ක් ලෙස ඔටර්ස් පිල පහසු ජයක් වාර්තා කළේය. පළමු භාගයේදී ඔටර්ස් පිල ලකුණු 40-24ක් ලෙස ඉදිරියෙන් සිටි අතර ජයග්‍රාහී ඔටර්ස් පිලේ ඉසුරු පෙරේරා ලකුණු 30ක් ලැබීය.ඕල්ඩ් බෙන්ස් හා කොළඹ පිල අතර තරගයෙන් ඕල්ඩ් බෙන්ස් පිලට ලකුණු 83-79ක ජයක් අත්විය. නියමිත කාලයේදී දෙපිලම ලකුණු 70බැගින් වාර්තා කළ හෙයින් අතිරේක කාලයේදී ඔටර්ස් පිල ඉදිරියට පැමිණියේය. අසංග පෙරේරා ලකුණු 36ක් හා දිමිත්‍රි ග්‍රේබ් ලකුණු 27ක් ලබාගත්හ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s1408275</link>
    <topic>සැපර්ස් 4x4 ජිම්පෝ මෝටර් රථ බාධක තරණ තරගාවලිය ඇඹිලිපිටියේ දී</topic>
    <author>නිරෝෂාන් ප්‍රියංකර</author>
    <content>යුද හමුදා ඉංජිනේරු බළකාය හා ෆෝ වීල් ඩ්‍රයිව් සංගමය එක්ව සංවිධාන කරන සිවුවැනි සැපර්ස් 4x4 ජිම්පෝ ඕ‍ෆ් රෝඩ් බාධක තරණ තරගාවලිය ලබන මස 7වැනිදා තුංකම ඇඹිලිපිටිය යුද හමුදා ඉංජිනේරු පාසල් භූමියේදී පැවැත්වේ.මෙවර තරගාවලිය ස්ටෑන්ඩර්ඩ්, ස්ටෑන්ඩර්ඩ් මොඩිෆයිඩ්, 3000 සීසී අඩු, 3000 සීසී වැඩි හා එක්ස්ට්‍රිම් ලෙස කාණ්ඩ 5ක් යටතේ පැවැත්වීමට නියමිතය. ශ්‍රී ලංකාවේ ප්‍රධාන පෙළේ ධාවන කණ්ඩායම් 14ක් හා ඉන්දියාව, මැලේසියාව හා ඔස්ට්‍රේලියාව නියෝජනය කරමින් කණ්ඩායම් 4ක් මෙවර තරගාවලියට එක්වෙති.නරඹන්නන්ගේ උද්යෝගය වැඩි කිරීමටත්, තරගාවලිය සිත් ඇද ගන්නා සුලු අයුරින් පැවැත්වීමත් අරමුණු කරගනිමින් යුද හමුදා අධිවේගී යතුරු පැදි තරග වට තුනක් ද මෙවර පැවැත්වීමට සංවිධායකයෝ කටයුතු යොදා තිබේ.ශ්‍රී ලංකා විදුලි හා යාන්ත්‍රික ඉංජිනේරු රෙජිමේන්තු මූලස්ථානයේදී පසුගියදා පැවැති මධ්‍ය දැනුවත් කිරීමේ හමුවේදී මේජර් ජෙනරාල් උදය නානායක්කාර මහතා පැවැසුවේ තරගාවලියෙන් ලැබෙන ආදායම යුද්ධයේදී මියගිය හා ආබාධිත වූ රණවිරුවන්ගේ පවුල්වල සුභසාධන කටයුතු සඳහාත්, කඳවුරුවල යටිතල පහසුකම් වැඩි දියුණු කිරීම සඳහාත් යොදා ගැනීම මූලික අරමුණ බවයි.ශ්‍රී ලංකා යුද ඉංජි‍නේරු පාසලේ ධාවන පථය විවිධ බාධක සහිත අන්තර්ජාතික ප්‍රමිතීන්ට අනුව ඉදිකර ඇති අතර එහි ප්‍රධාන ලක්ෂණය වනුයේ කොටසක් අටේ (8) ඉලක්කමේ හැඩයට ඉහළින් සහ පහළින් ගමන් කරන ලෙස සකසා තිබීමයි. මෙහිදී තරගකරුවන්ට V හැඩයේ මංතීරුවක්, වැලි වලවල්, පාලම්, කඳු නැගීම් හා ජල බාධක ආදිය තරණය කිරීමට සිදුවනු ඇත.‍එහෙත් පසුගිය වසර වල පැවැති තරගවලට වඩා මෙවර ධාවන පථයේ වෙනස්කම් සිදු කර ඇති අතර ජල බාධක ප්‍රමාණයන් අඩු කිරීමෙන් තරග වඩා වේගවත් කිරීමට අවස්ථාව ලබාදී ඇති බවත් දෙස් විදෙස් තරගකරුවන්ට ඉතා උසස් මට්ටමේ තරගාවලියට එක්විය හැකි බවත් ෆෝ වීල් ඩ්‍රයිව් සංගමයේ සභාපති ෂෙන් හමීඩ් මහතා එහිදී කියා සිටියේය. 6වැනිදා කාල ගණන තරග හා පුහුණු තරග පැවැත්වීමට නියමිතය.තරගාවලියේ ප්‍රධාන අනුග්‍රාහකයා ලෙස හොල්සිම් ලංකා ආයතනය කටයුතු කරන අතර නිල මුද්‍රිත මාධ්‍ය අනුග්‍රහය දක්වන්නේ ලේක්හවුස් ආයතනයයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s1408276</link>
    <topic>ගජබා සුපර්ක්‍රොස් සාලියපුර දී</topic>
    <author>අමිල ප්‍රභාත් වනසිංහ</author>
    <content>දහතුන් වන (13) වරටත් පවත්වන ගජබා සුපර්ක්‍රොස් මෝටර් රථ හා යතුරු පැදි ධාවන තරගාවලිය සාලියපුර ගජබා රෙජිමේන්තු මුලස්ථාන ධාවන පථයේදී පැවැත්විමට සියළු කටයුතු සුදානම් වෙමින් පවති.ගජබා රෙජිමේන්තු අධිපති මේජර් ජෙනරල් ලලිත් දවුලගල මහතාගේ අධීක්ෂණය යටතේ මේ මස 31වැනි දින උත්කර්ෂවත් අයුරින් තරගාවලිය පැවැත්විමට පියවර ගෙන ඇත. මෙහිදි දෙස් විදෙස් තරග කරුවන්ගේ දක්ෂතා විදහා දැක්වෙන තරග ඉසව් විසිහයක් (26) පැවැත්වේ. අවුරුදු 10, 13, සහ 16යන වයස් කාණ්ඩයන් ඇතුළුව යතුරුපැදි ධාවන ඉසව් දහතුනකින් (13)ද මෝටර් රථ තරග ඉසව් දහතුනකින් (13)ද මේ තරගාවලිය සමන්විත වේ.හිටපු රෙජිමේන්තු අධිපතිවරයෙකු වු මේජර් ජෙනරල් ජී.ඒ ගුණසේකර මහතා සහ ශ්‍රි ලංකා මෝටර් රථ රියදුරන්ගේ හා යතුරුපැදි ධාවකයන්ගේ සංගමයේ (SLARDAR) හිටපු සභාපති හෑන්ස් රැල්ෆ් මහතාගේ සහයෝගයෙන් 1999 වසරේදි ගජබා සුපර්ක්‍රොස් තරගාවලිය ආරම්භ විය.ගජබා සුපර්ක්‍රොස් මෝටර් රථ හා ධාවන පැදි තරගාවලිය වසරේ අවසන් සුපර්ක්‍රොස් තරගාවලිය වන අතර තරගකරුවන් වසරේ තම ජයග්‍රහණය තහවුරු කර ගැනිම වෙනුවෙන් අභියෝගාත්මක තරගාවලියක් සඳහා මෙහිදි යොමු වනු ඇත. මේ ධාවන පථයේ සුවිශේෂි ලක්ෂණය වනුයේ නරඹන්නන්හට එකම ස්ථානයේ සිට සියලුම තරග නැරඹිමේ හැකියාවත් මනාව සකසන ලද ආරක්ෂාකාරි ධාවන පථයත්ය. දහස් සංඛ්‍යාත නරඹන්නන් සඳහා සියලු පහසුකම් සහිතව විනෝදාස්වාදය ලබා ගත හැකි අයුරින් තරගාවලිය සංවිධානය කර තිබේ.තිස්වසරක් පැවති යුද්ධයෙන් ජිවිතක්ෂයට පත්වු අතුරුදන් හා ආබාධිත රණවිරුවන්ගේ පවුල්වල සුභ සාධනය කටයුතු සඳහා සහ දැනට රාජකාරි වල නියුතුවුවන්ගේ සුභ සාධනයට මෙන්ම රෙජිමේන්තු මධ්‍යස්ථාන යටිතල පහසුකම් නැංවිම වෙනුවෙන් මේ තරගාවලිය වාර්ෂිකව සංවිධානය කෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s1408277</link>
    <topic>මාතර විවෘත වොලිබෝල් ජය සිතුම්නට</topic>
    <author>විජිත සල්ගාදු අකුරැස්ස මධ්‍යම විශේෂ</author>
    <content>මාතර දිස්ත්‍රික් විවෘත වොලිබෝල් තරඟාවලියේ අවසන් වටය ඉකුත්දා රාත්‍රී අකුරැස්ස , තිබ්බොටුවාවේදී පැවැත්විණි.ජයග්‍රාහී කණ්ඩායමට කුසලාන හා සහතික පත් ප්‍රදානය කරන ලද්දේ විශේෂ ආරාධිතයා වශයෙන් මේ අවස්ථාවට සහභාගීවූ දකුණු පළාත් සභා මන්ත්‍රී පසඳ යාපා අබේවර්ධන මහතා විසිනි. තරඟය සඳහා හෙතෙම මූල්‍ය ප්‍රතිපාදනද ලබාදී තිබුනි.මෙහිදී අකුරැස්සේ සිතුමින ක්‍රීඩා සමාජයේ වොලිබෝල් කණ්ඩායම ජය අත්කර ගැනීමට සමත්විය. තරඟාවලියට තම අනුග්‍රහය දැක්වූ දකුණු පළාත් සභා මන්ත්‍රී බී.ජී. චන්දන ප්‍රියන්ත මහතා හා අකුරැස්ස ප්‍රාදේශීය සභා මන්ත්‍රී ඉසුරු පල්ලියගුරු මහතාද මේ අවස්ථාවට එක්වී සිටියහ.ලක්ෂමන් යාපා අබේවර්ධන ඇමැතිතුමන්ගේ අතුරලිය කලාපයේ සම්බන්ධීකරණ නිලධාරී ඒ.ජී. ජානක උපුල් කුමාර තරගාවලිය සම්බන්ධීකරණය කර තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=s1408278</link>
    <topic>සා.තෝමස්-ශ්‍රී සංඝමිත්තාමාතලේ කලාප ක්‍රීඩා ශූරතා දිනති</topic>
    <author>අසෝක හිඳගොඩ - මාතලේ දිසා විශේෂ</author>
    <content>මාතලේ අධ්‍යාපන කලාපීය අන්තර් විද්‍යාලයීය මලල ක්‍රීඩා උළලේ සමස්ත බාලක ශූරතාව මාතලේ සාන්ත තෝමස් ජාතික පාසල දිනාගත් අතර බාලිකා ශූරතාව මාතලේ ශ්‍රී සංඝමිත්තා බාලිකා ජාතික පාසලට හිමිවිය. මාතලේ කලාප ක්‍රීඩා ඉතිහාසයේ අඛණ්ඩව විදුහල් දෙක විසින් ශූරතා දිනා ගැනීම විශේෂත්වයකි.මාතලේ අධ්‍යාපන කලාප සහකාර අධ්‍යාපන අධ්‍යක්ෂ (ක්‍රීඩා) ධම්මික හේවාවසම් මහතාගේ ප්‍රධානත්වයෙන් ක්‍රීඩා උළෙල පසුගියදා මාතලේ බර්නාඩ් අලුවිහාරේ ක්‍රීඩාංගණයේදී පැවැත්විණි.මෙහිදි මාතලේ අධ්‍යාපන කලාපීය දක්ෂතම මලල ක්‍රීඩකයා ලෙස මාතලේ සාන්ත තෝමස් ජාතික පාසලේ තුසිත අනුපම පුංචිහේවා (අවු- 19න් පහළ මීටර් 110 - තත් 15.77) සහ දක්ෂතම ක්‍රීඩිකාව ලෙස මාතලේ ශ්‍රී සංඝමිත්තා බාලිකා ජාතික පාසලේ මේධානි මල්කා ජයත්‍රී වික්‍රමනායක (අවු- 19න් පහළ මීටර් 100 තත්. 13.3) සම්මාන ලැබුහ.තරගාවලියේ දක්ෂතම ක්‍රීඩක ක්‍රීඩිකාවන්ට ජය සංකේත සඳහා අනුග්‍රහය ලබාදීම මධ්‍යම පළාත් සභා මන්ත්‍රී චින්තන ඒකනායක මහතා විසින් මාතලේ දිසාව තුළ ක්‍රියාත්මක ගමට ක්‍රීඩා ව්‍යාපෘතිය යටතේ සිදුකෙරිණි.මෙවර තරගාවලියේ වයස් සීමාවල දක්ෂතම ක්‍රීඩක ක්‍රීඩිකාවන් මෙසේය- අවු - 15න් පහළ බාලක-තාරක බණ්ඩාර සමරකෝන් (දුර පැනීම මීටර් 5.50 ක්‍රිස්තුදේව), බාලිකා - මහෙෂි නිවර්තනා (මීටර් 200 තත්.31.10 - ශ්‍රී සංඝමිත්තා බා.ජා.ප)අවු - 17න් පහළ බාලක - ශෙහාන් එදිරිසිංහ (දුර පැනීම මී. 5.47 සාන්ත තෝමස් ජා.ප), බාලිකා - ඔමෙන්ෂා කුලසිංහ (මීටර් 100 තත් 14.16 - විද්‍යා විද්‍යාලය)අවු - 19න් පහළ බාලක තුසිත අනුපම පුංචිහේවා (මීටර් 110 කඩුලු තත් 15.77 - සාන්ත තෝමස් ජා.ප), බාලිකා - මේධානි මල්කා ජයත්‍රී වික්‍රමනායක (මීටර් 100 තත 13.3 - ශ්‍රී සංඝමිත්තා බා.ජා.ප)අවු 21 න් පහළ බාලක හිමාස් කාවින්ද ගුණවර්ධන (තුන්පිම්ම මීටර් 12.28), බාලිකා රෙහානි පියුම් කුමාරි (මීටර් 100 තත් 13.44 - ක්‍රිස්තුදේව ජා.ප)තරගාවලියේ සමස්ත ප්‍රතිඵලබාලක සමස්ත ශූරතාව-සාන්ත තෝමස් ජා.ප (ලකුණු 218, අනු ශූරතාව-කුරිවෙල මහින්ද රාජපක්ෂ නවෝද්‍යා පාසල (ලකුණු 85), තෙවැනි ස්ථානය- සහිරා ජාතික පාසල (ලකුණු 73)බාලිකා සමස්ථ ශූරතාව- ශ්‍රී සංඝමිත්තා බා. ජා.ප (ලකුණු 141), අනු ශූරතාව ක්‍රීස්තුදේව ජා.ප (ලකුණු 84), තෙවැනි ස්ථානය-සාන්ත තෝමස් බාලිකා විද්‍යාලය (ලකුණු 70)</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=f1408271</link>
    <topic>එක්සත් ජාතික පක්ෂය අද වැදිබණ දෙසනවා</topic>
    <author>සාකච්ඡා කළේ උදිත ගුණවර්ධන</author>
    <content>ඌවේ මැතිවරණය, ජාතික මැතිවරණයක් ගැන දේශපාලන කතා බහ, ඒ සඳහා ආණ්ඩුවේ සූදානම හා සැලැසුම් මොනවාද හා තවත් කාලීන සමාජ කරුණු ගැන පාර්ලිමේන්තු මන්ත්‍රී ශෙහාන් සේමසිංහ මහතා සමඟ සිදුකළ සංවාදයකි.* ඌව පළාත් මැතිවරණයට දින ළංවීමත් සමඟ එහි උණුසුම ඉහළ යමින් තිබෙනවා. විපක්ෂයේ මැතිවරණ තරගකාරිත්වය ආණ්ඩුවේ ජයග්‍රාහීගමනට බාධාවක්ද?කිසිදු අභියෝගයක් හෝ තර්ජනයක් මේ මැතිවරණයේදී අපට නැහැ. මම මැතිවරණ ප්‍රචාරක ව්‍යාපාරය තුළ අවස්ථා ගණනාවකදී සංචාරය කළා. එහිදී අප දැක්ක එකම දේ තමයි ආණ්ඩුව ගැන එදා තිබූ විශ්වාසය බිඳක්වත් අඩුවෙලා නොමැති බව. අප මේ ප්‍රදේශවලට විශාල සේවයක් ඉටුකර තිබෙනවා. ඒ ගැන මොනරාගල මෙන්ම බදුල්ලේ ජනතාවගෙන් ඉතාමත් හොඳ ඇගැයුම් තිබෙනවා. ඒ නිසා මීළඟ මැතිවරණයේදීත් අපට අතිවිශිෂ්ට ජයග්‍රහණයක් ලබාගැනීමට පුළුවන්කම තිබෙනවා.එක්සත් ජාතික පක්ෂයත්, ජනතා විමුක්ති පෙරමුණත් හැමදාම මැතිවරණයකට කලින් කියන්නේ “අපි දිනනවා, අපි දිනනවා” කියලා. ඒත් ඡන්ද ප්‍රතිඵලය එද්දි මේ අය පරාජය වෙලා. මේ පාරත් දෙකක් නැහැ එජාපයත්, ජවිපෙත් අනිවාර්යයෙන්ම පරාදයි. මේ මැතිවරණයේදී එක්සත් ජනතා නිදහස් සන්ධානයේ ජයග්‍රහණය ගැන මට තිබෙන්නේ 100% විශ්වාසයක් නොවෙයි 200% විශ්වාසයක්.* ප්‍රචණ්ඩත්වය හා මැතිවරණ නීති උල්ලංඝනය කිරීම් ගැන විපක්ෂය ආණ්ඩුවට දිගින් දිගටම චෝදනා එල්ල කරනවා. මේ චෝදනාවල සත්‍ය තත්ත්වය කුමක්ද?අද ප්‍රචණ්ඩත්වය ගැන කතා කරන්නේ කවුද කියලා මූලිකව සලකා බැලිය යුතුයි. මේ අය තමයි එදා ප්‍රචණ්ඩත්වයේ නිර්මාතෘවරු බවට පත්වුණේ. එජාපයත්, ජවිපෙත් තමයි මැතිවරණ ප්‍රචණ්ඩත්වය මූලික කරගෙන තමන්ගේ දේශපාලන න්‍යාය පත්‍රය ක්‍රියාත්මක කළේ. අපි එදා ඉඳන්ම ප්‍රචණ්ඩත්වයට භීෂණයට විරුද්ධව කටයුතු කළ පිරිසක්. අපි තමයි මැතිවරණ ප්‍රචණ්ඩත්වය පමණක් නොවෙයි පශ්චාත් මැතිවරණ ප්‍රචණ්ඩත්වයත් සම්පූර්ණයෙන් නවතා දැම්මේ.අපට ඒ ගැන කීර්තිමත් අතීතයක් තිබෙන්නේ. ප්‍රජාතන්ත්‍රවාදය ආරක්ෂා කිරීම ගැන අපට වැදගත් අතීතයක් හා වර්තමානයක් තිබෙනවා.ආරම්භයේ සිටම විපක්ෂය අපට ප්‍රචණ්ඩත්වය ගැන චෝදනා එල්ල කරන්නේ තමන් ඉදිරියේදී ලබන අනිවාර්ය පරාජයේ ලැජ්ජාව වසා ගැනීමටයි. අද වන විටත් විපක්ෂය තමන්ගේ පරාජය තේරුම් ගෙන තිබෙනවා. ඒ හින්ද තමයි තමන්ගේ පරාජය වසා ගැනීමට අවශ්‍ය හේතුසාධක ගෙනහැර දැක්වීමට දැන් ඉඳන්ම උත්සාහ කරන්නේ.අපි තමයි මැතිවරණයේ විශ්වාසය ඉහළින්ම ආරක්ෂා කිරීමට කටයුතු කළේ. හැදුනුම්පත අනිවාර්ය කිරීම සුවිශේෂී දෙයක් විදිහටයි හදුන්වාදීමට පුළුවන්. එක්සත් ජාතික පක්ෂයත් දීර්ඝ කාලයක් රාජ්‍ය බලය උසුලා තිබෙනවා. ඒත් එජාපයට තම පාලන කාලය තුළ මේ දේවල් කිසිවක් ඉටුකිරීමට බැරි වුණා විතරක් නොවෙයි එවැනි දෙයක් කිරීමට අවශ්‍යතාවයක්ද තිබුණේ නැහැ. මේ අය තමයි අද ප්‍රචණ්ඩත්වය ගැන, මැතිවරණ නීති ගැන කතා කරන්නේ. ගමේ භාෂාවෙන් මේ දේවල් වලට කියන්නේ වැදි බණ කියලයි.අනෙක මැතිවරණ ප්‍රචණ්ඩත්වය ගැන අපට චෝදනා එල්ල කිරීමට විපක්ෂයට ඇති සාධකය මොකක්ද කියලා විමසිය යුතුයි. ඔප්පු කළ නොහැකි චෝදනා එල්ල කිරීම සාධාරණ නැහැ. මට ඕනෑනම් ඔබට විරුද්ධව චෝදනාවක් එල්ල කරන්න පුළුවන්. ඒත් මට ඒ චෝදනාව ඔප්පු කිරීමට පුළුවන්කමක් තිබෙන්න ඕනෑ. එහෙම නැතිව චෝදනාවක් පමණක් එල්ල කිරීම සාධාරණ නැහැ.මට තවත් සාධාරණ සැකයක් තිබෙනවා. මේ ප්‍රචණ්ඩත්වය විපක්ෂය විසින්ම ඇති කර දේශපාලන වාසි ලබා ගැනීමට උත්සාහ කරන බවට. අද එතරම් පහත් තැනකටයි විපක්ෂය පත්වෙලා තිබෙන්නේ.* ඉදිරි කාලයේදී ජාතික තලයේ මැතිවරණයක් ගැන අදහසක් සමාජගතවෙලා තිබෙනවා. මේ සඳහා එක්සත් ජනතා නිදහස් සන්ධානයේ සූදානම හා සැලැසුම් මොනවාද?අපට අමුතුවෙන් සැලැසුම් කරන්න දෙයක් නැහැ. ඕනෑම ජාතික මැතිවරණයකින් අපට පහසු ජයග්‍රහණයක් ලබන්න පුළුවන්. අපි විශාල කාර්යභාරයක් ඉටුකර තිබෙනවා. ගමේත් නගරයේත් සංවර්ධනයට. ඒ ගැන ජනතාව තුළ විශාල අවබෝධයක් හා පිළිගැනීමක් තිබෙනවා. ඒ විශ්වාසය සමඟ අපට ජනාධිපතිවරණයක් වුණත් මහ මැතිවරණයක් වුණත් පහසුවෙන් ජයගැනීමට පුළුවන්.ඒ වගේම ජනතාවටත් අවබෝධයක් තිබිය යුතුයි. මේ මොහොතේදී එක් එක් වෙස් අරගෙන විපක්ෂයේ දේශපාලන න්‍යායපත්‍ර ක්‍රියාත්මක වෙන්න පුළුවන්. විපක්ෂයේ අය විසින් ජනතාව රැවටීමට පුළුවන්. මේ හැම දෙයක් ගැනම අප පූර්ණ අවබෝධයක් ඇතිව කටයුතු කළ යුතුයි.* එක්සත් ජනතා නිදහස් සන්ධානය තුළ මත ගැටුම් ඇති බවට විපක්ෂය ප්‍රචාරයක් අරගෙන යනවා. මේ ගැන ඔබේ මතය පැහැදිලි කළ හැකිද?අප කටයුතු කරන්නේ දේශපාලන පක්ෂ විස්සක් සමඟයි. ඒ දේශපාලන පක්ෂවල විවිධ අදහස් තිබෙන්න පුළුවන්. විවිධ මතවාද තිබෙන්න පුළුවන්. අප අතර විවිධ මත තිබුණත් එක් අදහසක් මත එකඟතාවයක් ඇතිවයි කටයුතු කරන්නේ. අප අතර ප්‍රජාතන්ත්‍රවාදය ඉතාමත් ඉහළින් ආරක්ෂා වෙලා තිබෙනවා. ඒ නිසා තමයි අප එක් ප්‍රතිපත්තියක් ඇතිව කටයුතු කරන්නේ අවසාන එකඟතාවය තමයි සන්ධානයේ අවසාන ප්‍රතිපත්තිය බවට පත්වෙන්නේ.එක්සත් ජාතික පක්ෂයවත්, ජනතා විමුක්ති පෙරමුණවත් එක් ප්‍රතිපත්තියක පිහිටා කටයුතු කරන දේශපාලන පක්ෂ නොවෙයි. නායක මට්ටමේ සිට ගත් තීරණ තමයි මුළු පක්ෂයම ක්‍රියාත්මක කරන්නේ. ඒත් එක්සත් ජනතා නිදහස් සන්ධානය ප්‍රජාතන්ත්‍රවාදය මූලික කරගත් පුළුල් ප්‍රතිපත්තියක් ඇතිවයි කටයුතු කරන්නේ. ප්‍රජාතන්ත්‍රවාදී පුළුල් අදහස් ඇති දේශපාලන පෙරමුණක් විදිහට එක්සත් ජනතා නිදහස් සන්ධානය ඉතාමත් හොඳින් ජනතාවාදී ලෙස ක්‍රියාත්මක වෙන්නේ. මේ සියලු කරුණු එකට ගෙන සලකා බැලූ විට අප අතර විවිධ සංවාද තිබුණත් මතභේද කිසිවක් නැහැ.* රජරටට බලපෑ නියං තත්ත්වයේදී ජනතාවට අවශ්‍ය සහනාධාර ලබාදීම ආණ්ඩුව නිසි ලෙස ඉටු නොකළ බවට විපක්ෂය දිගින් දිගටම චෝදනා එල්ල කරනවා. මේ චෝදනා ගැන රජරට ජනතා නියෝජිතයකු විදිහට ඔබේ මතය පැහැදිලි කරන්න.මේ චෝදනාව ඉතාමත් වැරැදියි. අප ජනතාව වෙනුවෙන් දිගින් දිගටම අවශ්‍ය සහනාධාර, ආධාර ලබාදී තිබෙනවා. ඒ නිසා අප වගකීම් පැහැර හැර කටයුතු කරනවා යැයි චෝදනා එල්ල කිරීම ඉතාමත් වැරැදියි. ජනතාවගේ ගැටලුවකදි අප ආණ්ඩුවක් විදිහට ඉටු කළ යුතු ඉහළම වගකීම් ඉටුකරනවා. ඒත් විපක්ෂය උත්සාහ කරනවා නියඟය පවා තමන්ගේ දේශපාලන වාසියට හරවා ගැනීමට.තමන් බලය දැරූ යුගවලදී තමන්ගේ වගකීම් අවම ප්‍රමාණයෙන් හෝ ඉටු නොකළ අය තමයි අද ජනතාව ගැන මහා ආදරයකින් හා භක්තියකින් කතා කරන්නේ. ඒත් මේ අයට බෑ ජනතාව මුළා කිරීමට. අනෙක නියඟය වැනි ස්වභාවික ආපදාවකදී දේශපාලන වාසි ගැනීමට උත්සාහ කිරීම තරම් පහත් පෙළේ දෙයක් දේශපාලන ලෝකයේ තවත් නැහැ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=f1408272</link>
    <topic/>
    <author>සාකච්ඡා කළේ චින්තා රණසිංහ</author>
    <content>කවියකු, නාට්‍යකරුවකු, චිත්‍ර ශිල්පියකු ලෙස සිය හැකියා ප්‍රකට කළ කිත්සිරිමෙවන් ජයසේන සිය කුළුඳුල් නවකථාව වන “මේඝ වර්ණ විය” තුළින් පාඨකයා හමුවට පැමිණ සිටී. කොළඹ තර්ස්ටන් විද්‍යාලයෙන් මූලික අධ්‍යාපනය ලබා රජයේ ලලිත කලා අධ්‍යයන අංශයට ඇතුළත් වූ කිත්සිරිමෙවන්, රජයේ ලලිත කලා ආයතනය සෞන්දර්ය විශ්වවිද්‍යාලය බවට පත් වන විට එහි ප්‍රථම ශිෂ්‍ය කණ්ඩායමේ සිසුවකු වීමේ භාග්‍ය ලැබුවේය. කැලණිය විශ්වවිද්‍යාලයේ සෞන්දර්ය චිත්‍ර කලා උපාධිය ද, පුරා විද්‍යා ඩිප්ලෝමා උපාධිය ද ලැබූ කිත්සිරි ,වසර පහළොවක පමණ කාලයක් අමෙරිකාවේ සේවය කළේය. විදේශයක ජීවත් වුවත් කලා රසය අමතක නොකළ කිත්සිරි ,සිය ප්‍රථම නවකථාව සම්බන්ධයෙන් මෙසේ කථාබහකට එක් විය.* සෞන්දර්ය විශ්වවිද්‍යාලයේ ප්‍රථම ශිෂ්‍ය කණ්ඩායමේ සිසුවකු වන ඔබ “මේඝ වර්ණ විය” නවකථාව තුළින් පරිකල්පනය කරන්නේ සරසවි දිවියේ ඔබ ලැබූ අත්දැකීම නේද?එය මගේ අත්දැකීමක් ආශ්‍රයෙන් ලියැවුණු නවකථාවක්. සෞන්දර්ය විශ්වවිද්‍යාලයේ අධ්‍යාපනය ලද කාලයේ වූ සිදුවීම් ගණනාවක් මම මේ කථාව සඳහා පාදක කොට ගත්තා.වර්තමානයේ බොහෝ පිරිස් ජීවත් වන්නේ කාල්පනික ලෝකයක් තුළයි.මෙවැන්නක් මට ලියන්න සිතුණේ ඉන්ද්‍රජාලික යථාර්ථවාදය කියන රීතිය උපයෝගී කරගෙන කාල්පනික ලෝකයේ ගති ස්වභාවය පො‍ළොවේ පිහිටුවන්නට දරන උත්සාහයක් වශයෙනුයි. මේ සඳහා මගේ අත්දැකීම් සමුදායක් ,විශේෂ භාෂා ශෛලියක් යොදා ගෙන පාඨකයා වෙත ගෙන එන්නට මම තීරණය කළා. මේඝ වර්ණ විය නවකථාව අපේ නවකථා කලාවේ විශේෂ සංධිස්ථානයක්.* “මේඝ වර්ණ විය” කියවා ගෙන යාමේ දී එය ලියැවී ඇති භාෂාව ඉතා සරල මටසිළුටු භාෂාවක් බව පෙනෙන්නට තිබෙනවා. එවැනි භාෂාවක් යොදා ගැනීමට අදහස් කළේ ඇයි?මගේ අත්දැකීමක් සබැඳිව ලිවීමට ඇති අවශ්‍යතාව නිසා මෙහි ආඛ්‍යාන රීතිය වන උත්තම පුරුෂ රීතිය මා යොදා ගත්තා. තමන්ගේ අත්දැකීමක් නිසි ලෙස විස්තර කිරීමට හොඳම රීතිය උත්තම පුරුෂ රීතිය බව මා තීරණය කළ නිසා මා එය උපයෝගී කර ගත්තා. විශේෂයෙන්ම මට මා හොඳින් මතු කර පෙන්වන්නට මේ රීතියත්, භාෂා ශෛලියත් උපකරණ ලෙස යොදා ගත්තා. පාඨකයාට අවැසි අන්දමින් සරල, මටසිලිටි ,සිත්ගන්නා සුලු මෙන්ම කාව්‍යාත්මක ගුණයෙන් පිරි භාෂා විලාශය මා මෙහිදී භාවිත කළා.* ඔබේ නවකථාව නවකථා කලාවේ වෙනසක් වනු ඇතැයි ඔබ කියන්නේ ඇයි?මෙම කථාවේ මුල සිට කියැවෙන ප්‍රධාන චරිතය වන “මේඝගේ” “යටිසිත” කථාව අවසානයේ චරිතයෙන් පිටතට පැමිණ වෙනම චරිතයක් ලෙස හැසිරෙනවා. මගේ නවකථාවේ විශේෂත්වය එයයි. ප්‍රධාන චරිතයේ යටිසිත වන මෘදුකාංගය කියන චරිතය ප්‍රධාන චරිතයක් ලෙස පාඨකයාට හමු වෙනවා. මෙවැන්නක් අපේ රටේ කථා කලාව තුළ දක්නට නැහැ.එදිරිවීර සරත්චන්ද්‍රයන්ගේ මළගිය ඇත්තෝ, මළවුන්ගේ අවුරුදු දා මෙන්ම කරුණාසේන ජයලත්, ජයසේන ජයකොඩි වැනි සාහිත්‍යධරයන්ගේ පොත්වල මෙවැනි යටිසිත් ගැන කියා තිබෙනවා. නමුත් යටිසිතක් එහෙමත් නැතිනම් චරිතයක ඇතුළාන්තයක් නැවතත් චරිතයක් ලෙස ප්‍රතිනිර්මාණය වී ඇත්තේ ප්‍රථම වරට “මේඝ වර්ණ විය” නවකථාවේ පමණයි. මෙය නවකථා කලාවේ සන්ධිස්ථානයක් ලෙස මා කියන්නේ මේ නිසයි.* ඇතැම් අලුත් පොත්පත් කිසිදු සාහිත්‍ය රසයක් නොමැති, සංකර භාෂා ශෛලියකින් හෙබි පොත්පත්. නවකථා කලාවට නවකයකු ලෙස පිවිසෙන ඔබ මේ පිළිබඳ දරන්නේ කිනම් අදහසක් ද ?ආධුනික තත්ත්වයේ පසුවෙන නවකථාකරුවන්ගේ නිර්මාණවල වැරැදි තිබිය හැකියි. එය සෑම නිර්මාණ ක්ෂේත්‍රයකම තිබෙන දෙයක්. නමුත් වැරැදි අඩුවෙන් කිරීමයි ආධුනිකයාගේ වගකීම. අපි කරන්නේ සාහිත්‍ය සේවාවක් නම් බස වනසා ලියන්නන් වාලේ ලිවීම බරපතළ වරදක්. වරක් විචාරකයකු කියා තිබුණේ ආධුනිකයන්ට තිබෙන්නේ තදියමක් පමණයි කියලා.එවැනි විචාර ඉදිරිපත් වන්නේ අසාර්ථක නිර්මාණ සමාජගත වන විටයි. නමුත් මගේ නවකථාවේ භාෂාව මෙන් ම කථා වස්තුව ද වෙනස්ම ආරකටයි ලියැවී තිබෙන්නේ. මම වසර පහළොවක් අමෙරිකාවේ ගත කළා. නමුත් මම මගේ බස කිසිදු දිනෙක අමතක කළේ නැහැ. එය සියුම් ලෙස මගේ හිතේ තැන්පත් වී තිබෙනවා. සාහිත්‍ය කාර්යයක යෙදෙන විට තමන්ගේ භාෂාවට ආදරය කළ යුතු බව මගේ හැඟීමයි.* නවකථා කලාවට පිවිසෙන අයකු වශයෙන් පාඨක අදහස් ඉතා වැදගත්. “මේඝ වර්ණ විය” නවකථාව සම්බන්ධයෙන් ඔබට ලැබුණු ප්‍රතිචාර මොනවාද?ඉතාමත් යහපත් ප්‍රතිචාර ලැබෙනවා. මේ පොත දොරට වැඩුණේ ඊයේ (26 වැනිදා) . ඒ අවස්ථාවේ දී මට ලැබුණු ප්‍රතිචාරය ඉහළයි. පොත කියවාගෙන යන විට කථාව ගලාගෙන යන ආකාරය පිළිබඳ බොහෝ දෙනා කැමැතියි. එය එක හුස්මට කියවාගෙන යා හැකි බවයි වැඩිදෙනාගේ මතය. භාෂාවේ සරල බව, කාව්‍යාත්මක ගුණය මෙන්ම සරල බව මගින් ගැඹුරු තැන් විග්‍රහ කර තිබෙන ආකාරය පැසසුමට ලක් වුණා. තවත් පොතපත ලියන ලෙසට මට ඔවුන් ආරාධනා කරනවා. හොඳ වස්තු බීජයක් හිතට ආවොත් මා නැවත පාඨකයා හමුවට නිර්මාණයක් තුළින් පැමිණෙන්නට අපේක්ෂා කරනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>27</day>
    </date>
    <link>http://www.dinamina.lk/2014/08/27/_art.asp?fn=f1408273</link>
    <topic>පාඨක තිබහට-දයාගෙන් කහට එකක්!</topic>
    <author>රන්ජන් අමරරත්න</author>
    <content>දයා දිසානායක මහතාගේ “පිපාසය” නම් ප්‍රබන්ධය සිත්ගන්නා සුලු කෙටි නවකතාවෙකි. සංකේතාර්ථ සහිත මේ වෘත්තාන්තයෙන් ඒකාධිපති පාලකයකුගේ හැසිරීම, නිලධාරි පැළැන්තියේ ස්වාභාවය හා ඔවුන්ගේ ක්‍රියාකාරකම් හමුවේ පීඩනයට පත්වන ජනතාවගේ දුක්ඛ දෝමනස්සයන් ද හෙළිදරව් කෙරේ.රජුගේ ක්‍රියාකලාපය හා ජනතා අභිප්‍රාය අතර බරපතළ ගැටුමක් පවතී. එම ක්‍රියාදාමයේ උපරිමය සටහන් වන්නේ ජනතා නැඟීසිටීමක් ලෙස ය. මේ ජනතා නැඟීසිටීම කෙතෙක්දුරට නිවැරැදි ද? කෙතෙක් දුරට යුක්තිසහගත ද? එහි අනාගත ප්‍රතිඵල කවරාකාර ද? යන දේශපාලනික හා දාර්ශනික ගැටලු කිහිපය ද කතුවරයා විසින් පාඨකයා වෙත ඉදිරිපත් කරනු ලැබේ.නූතන ලෝකයේ ඇතැම් දේශපාලන සංසිද්ධි සමඟ මේ කතා වස්තුව මනාව ගළපා ගත හැකි ය. අප්‍රිකාවේ සශ්‍රීක රාජ්‍යයක් ලෙස පැවැති ලිබියාව අද අරාජික අපායෙකි. එම විනාශය ආරම්භ වූයේ කර්නල් මුවම්මර් ගඩාෆිගේ ඝාතනයත් සමඟ ය. ගඩාෆි වසර හතළිස් දෙකක් ලිබියාව පාලනය කළේ ය. එම කාල සීමාව තුළ ලිබියාව ප්‍රශස්ත සංවර්ධනයක් ලබා ගත්තේ ය. එහෙත් ගඩාෆිගේ පාලනය හමුවේ ප්‍රජාතන්ත්‍රවාදය හා සමානාත්මතාව ගිලිහී ගියේ ය. ඇතැම් ජන කණ්ඩායම් ගඩාෆිගේ පාලනය නිසා අනාථභාවයට පත්වූහ. මේ හේතු නිසා ද තවත් හේතු නිසා ද රට තුළ කැරැල්ලක් හට ගැනිණි. එහි ප්‍රතිඵලය වූයේ 2011 ඔක්තෝබර් 20 දා ගඩාෆි ඝාතනය කිරීම ය.කර්නල් ගඩාෆි කැරැලිකරුවන් විසින් ඝාතනය කරනු ලබන්නේ අතිශය අමානුෂික අන්දමිනි. ඔහුට පා-පහර දෙති. පාර දිගේ ඇදගෙන යති. මූණට කෙළ ගසති. ඔහුගේ ම පිස්තෝලයෙන් ද ඔහුට (ගඩාෆිට) වෙඩි තබති. රත්තරන් මාලිගාවක අතිශය සුවපහසු ජීවිතයක් ගත කළ ගඩාෆි කැරලිකරුවනට හසුවන්නේ ඔහුගේ උපන් ගම වූ සර්ටි නම් ප්‍රදේශයේ කුණු කානුවක සැඟව සිටිය දී ය.ඔහු ඝාතනය කරනු ලබන්නේ රාජ්‍ය පාලනයේ 42වැනි සංවත්සරය සමරන්නට ඔන්න - මෙන්න කියා තිබිය දී ය. පිපාසය නවකතාවේ එන පුරාක නම් ඒකාධිපති රජුට හිමි වන්නේ ද ඊට සමාන ඉරණමකි. කැරලිකරුවෝ රජුට පහරදී බිම දිගේ ඇදගෙන යති. දියේ ගිල්වා මරති. රජු ඝාතනයට ලක් වන්නේ මහා සැමරුම් උත්සවයක් අත ළඟ තිබිය දී ය. රජු දියේ ගිල්වා මරා දැමීමටත්, රජුගේ සිරුර යටකොට වේල්ලක් ඉදි කිරීමටත් අණ දෙන්නේ ඔහුගේ ම පුත්‍රයා ය. සිංහබාහු කතා පුවත පාඨක සිහියට නැ‍ඟේ.මෙබඳු දේශපාලන සිදුවීම් අතීතයෙන් ද, වර්තමානයෙන් ද උපුටා ගත හැකි ය. ඉරාකයේ සදාම් හුසේන් නඩු විභාගයකින් ‍පසුව රහසිගත ලෙස එල්ලා මරා දමන්නේ 2006 දෙසැම්බර් 31 වැනිදා ය. ඒ ශුද්ධ වූ හජ් දිනයට පෙරදා ය. ගැටලුව වන්නේ මේ කුරිරු ඝාතනවලින් පසු ද ජනතාව අපේක්ෂා කරන යුක්තිය, සාධාරණත්වය, සමාන ලෙස සැලැකීම හා සුඛිත - මුදිතභාවය ලැබෙන්නේ ද යන්න ය. ශ්‍රී වික්‍රම රාජසිංහ රජුට උඩරට ජනතාවගේ බලවත් විරෝධය එල්ලවිය. ඔහු සතුරා අතට පත් වන්නේ ද ජනතාව සතුරාට ලබාදුන් සහයෝගය නිසා ය. රජු ශෝචනීය අවසානයක් කරා ගමන් කරන නමුදු ජනතාවට ලැබෙන සහනයක් නැත. දේශපාලන කැරලි හා ජනතා නැඟිටීම් තුළ ද තවත් දේශපාලන ඛේදවාචකයක් තිබේ. මේ කතාවේ එන චිතා නම් චරිතය අපට හඟවන්නේ එම ධර්මතාවයි.“මේ රජ්ජුරුවෝ ඔහේගෙ සහෝදරයාට ‍කළෙත් මෙහෙම නේද? ඉතින් එයාටත් ඒ දඬුවම දෙන එක හොඳයි නේද?”“අපි එහෙම කළොත් අපිත් එතකොට රජතුමාටත් වඩා පව්කාරයො වෙනවා. අපි උද්ඝෝෂණය කළේ රජු මරන්න නෙමෙයි. කාගෙන්වත් පළිගන්න නෙමෙයි. මෙහෙම කළා කියලා අපේ රටේ මිනිස්සු විඳපු දුක් වේදනා මැකිල යන්නෙ නැහැ. අපේ ම සිත් තවත් කිළිටි වෙනවා මිසක. අපිත් ඒ වගේ දරුණු සිත් ඇති අය වෙනවා මිසක! අපට කරන්න තියෙන්නෙ මිනිස්සුන්ගෙ විනාශ වෙච්ච ගෙවල් හදල දෙන එක. වගාබිම් ලබාදෙන එක. මේ විනාශ වෙන ගස්-වැල් වෙනුවට තව ගස් හිටවන එක”“මේ බණ කියන්නවත්, බණ අහන්නවත් වෙලාවක් නෙමෙයි.” (පිටුව 133)රජුගේ පුත්‍රයා ද කැරැල්ලට නායකත්වය දුන් තැනැත්තෙකි. චිතා ද කැරැල්ලට නායකත්වය දුන් තැනැත්‍තියකි. දෙදෙනා අතර මතුවන ප්‍රතිවිරෝධය ගැඹුරු දේශපාලන යථාර්ථයකට මඟපාදයි.‘පිපාසය’ කෙටි නවකතාව ආරම්භ වන්නේ සම්භාව්‍ය නවකතාවේ ආඛ්‍යාන රීතියක් හා අවස්ථා නිරූපණයක් සිහියට නඟමින් ය.රජුගේ අණ පරිදි ඉදිකිරීම් සිදුවන රටේ විශාල ම වාරි ව්‍යාපෘතියේ අඩක් නිම කළ ප්‍රධාන බැම්ම අසල භික්ෂුවක් උපවාසයක නිරත ව සිටිති. ඒ සාමකාමී විරෝධයක් ලෙසට ය. රාජ අණට අනුව වේල්ල නිම කිරීම සඳහා දින ලබා දී තිබේ. ඒ අනුව නිලධාරීනට හැම තත්පරයක් ම වැදගත් ය. එහෙත් භික්ෂුවගේ උපවාසය නිසා වැඩ ආරම්භ කිරීම අපහසු ය. කාලය ගෙවී යයි. ආරක්ෂක අංශ ගැටලුවට මැදිහත් වෙයි. භික්ෂුව ධ්‍යානගත ව සිටිය දී සිරුර යටකරගෙන වේල්ල බැ‍ඳෙයි. ජනතාව කුපිත වන්නේ එතැන් සිට ය. එහෙත් එය කැරැල්ලක් බවට පත් වන්නේ ක්‍රමානුකූලව ය.කතාවස්තුව ගොඩනඟා ඇත්තේ අතීත අනුභූතියක් ප්‍රති-නිර්මාණය කරන ලෙස ය. එය කතා ‍කලාවේ උපාය මාර්ගයක් හැටියට ද ගත හැකි ය. පුරාක (රජු) රේටා (මහ ඇමැති) පූනා (මහ ඇමැතිගේ දුව) ආරක්ෂක ප්‍රධානී යන චරිත ඔස්සේ සමස්ත රාජ්‍යයක ක්‍රියාකාරිත්වය පිළිබඳ හරස්කඩක් ඉදිරිපත් කෙරේ.රජු මහා වාරි ව්‍යාපෘතියක් ඉදිකිරීමට තීන්දු කරන්නේ කෘෂිකර්මය දියුණු කිරීමට නොවේ. තමන්ගේ නම අනාගත පරම්පරාව වෙත ගෙන යෑම සඳහා ය. එයින් සිදුවන පරිසර හානිය හා දේපොළ විනාශය රජු විසින් තඹයකට මායිම් කරනු නො ලැබේ. තිසගුත හිමිගේ උපවාසය මේ විනාශයට එරෙහිව ය. බෞද්ධ රාජ්‍යයක මහ රජු සංඝ විරෝධය ගණන් ගන්නේ ද නැත.“හාමුදුරුවො ගැන හිතන්නෙ නැතිව වැඩ කරගෙන යන්නයි, මං එදත් කීවෙ”“ඒ වුණත් දේවයන්වහන්ස පූජකයා වාඩිවෙලා ඉන්නෙ හරියට ම බැම්ම ඉදි කරන තැනමයි?”“මම දැන් එක් වරක් පැවසුවේ, එයා එතැන ඉන්න බව අමතක කරලා වැඩ කරගෙන යන්නයි. එයා එතැන නැහැ කියලා හිතාගෙන බැම්ම ඉදි කරගෙන යන්න.”රජුගෙන් ඊට වඩා උපදෙස් ල‍ැබෙතැ’යි ඌටි තව මොහොතක් බලා සිටියේ ය. එහෙත් අසල සිටි සේවකයකු ඔහුට ඉඟි කළේ එතැනින් ඉවත් ව යන ලෙස ය.“මට ඔය හාමුදුරුවො ගැන යළිත් කිසිවක් දැනගන්න අවශ්‍ය නැහැ” ඉවතට යන ඌටි හට රජු අවසන් වරට පැවසීය.(පිටුව 16)“එයා එතැන නැහැ කියලා හිතාගෙන බැම්ම ඉදිකරගෙන යන්න!” “මට ඔය හාමුදුරුවො ගැන යළිත් කිසිවක් දැනගන්න අවශ්‍ය නැහැ!” රජතුමාගේ මේ ප්‍රකාශ දෙක ම ඉතා වැදගත් ය. ධ්වනිතාර්ථවත් ය. මෙ වැනි යෙදුම් ගණනාවක් කතාව පුරා ම එයි. ආරක්ෂක ප්‍රධානයා සෑම ව්‍යාපෘතියකින් ම ගසා කයි. අලුත් මාලිගාවට ප්‍රවේශ වන මංගලෝත්සවය සඳහා ජනතාවට කෑම බෙදාදීමේදී ව්‍යාපාරිකයා හා එක්ව ආරක්ෂක ප්‍රධානයා ගසා කති. මෙය රජුට දැනගන්නට ලැබේදැ’යි ව්‍යාපාරිකයා ප්‍රශ්න කරනවිට ආරක්ෂක ප්‍රධානයා කියන්නේ ජරාව කන ජනතාව ආහාරවල රස නො දන්නා බව ය.රේටා නම් මහ ඇමැතිගේ චරිතය නිරූපණය කර ඇත්තේ ප්‍රධාන පාලකයාගේ ග්‍රහණයට හසු වූ අවංක නිලධරයකුගේ තත්ත්වයෙන් ය. ඔහු සිය රාජකාරි ඉටු කරනුයේ ජීවිතයත් මරණයත් අතර තැනෙක සිට ය. රේටාට සිදුවන්නේ දැන-දැන ම වරදට සම්මාදම් වන්නට ය. එක්කෝ ඔහු රජ අණ පිළිගත යුතු ය. නැතහොත් මරණය තෝරා ගත යුතු ය.“හැම දවසක් ම හැම පැයක් ම, හැම විනාඩියක් ම අපට හරියට වටිනවා. අපේ ජීවිත වගේ වටිනවා!”(පිටුව 54)‍මහ ඇමැති මේ කියන්නේ කාලයේ වටිනාකම නොවේ. රජ අණසක ය‍‍ටතේ ජීවිතයේ ඇති වටිනාකම ය. මහ ඇමැතිගේ දුව වන පූනාට ඒ ගැන වැටහීමක් නැත. ඇය සොයනුයේ ජීවිතය නො ව යුක්තිය යි. දේශපාලනය නිසා විකෘති වූ සමාජ ක්‍රමයක් තුළ ඒ ඒ සමාජ කණ්ඩායම්වල බලාපොරොත්තු හා ඉලක්ක අතර ඇති දැඩි ප්‍රතිවිරෝධය නවකතාවෙන් සියුම් ලෙස දැක් වේ.නවකතාවට යොදා ඇති සිරස්තලය පවා විවිධාර්ථවත් ය. “පිපාසය” යන්නෙන් එක් අතෙකින් හැඟවෙන්නේ රාජ්‍ය පාලකයා සතු නො නවතින මහා තෘෂ්ණාව යි. රජු බලයට කෑදර ය. කීර්තියට කෑදර ය. මහා ඇලෙක්සැන්ඩර්, ධර්මාශෝක, හිට්ලර්, නැ‍පෝලියන්, සදාම් හුසේන්, ගඩාෆි යන කව්රුත් ඊට නිදසුන් සපයති. ගඩාෆි විදේශ සංචාරවල නිරත වෙත්දී මුදල් නෝට්ටු ‍එම රටවල වීදි පුරා වීසි කළේ ය. ඒ දනන් තුඩ - තුඩ තම නම රැන්දවීම සඳහා ය. සදාම් හුසේන් ලේඛකයන් යොදවාගෙන නවකතා ලීවේ ය. නාට්‍යකරුවන් යොදාගෙන තමාගේ නමින් නාට්‍ය නිෂ්පාදනය කළේ ය. ඒ ජනප්‍රියත්වය සඳහා ය. පුරාක රජු ද එබඳු කීර්තියක් පසුපස හඹා ගිය පාලකයෙකි. ඔහුට ඇත්තේ ද නොසි‍ඳෙන පිපාසයෙකි.කර්තෘවරයා සිය පෙරවදනෙහි ලා සිය නවකතාව හඳුන්වා ඇත්තේ පාරිසරික ඓතිහාසික නවකතාවක් ලෙස ය. නවකතා වර්ගීකරණය තුළ එවැනි විශේෂ ඒකකයක් නැත. මේ කතාවෙන් මතුවන්නේ පරිසරය නො ව; දේශපාලනය යි. කතාවේ ශිල්පීය ලක්ෂණ අනුව එය සමීප වන්නේ කෙටි නවකතා ගණයට ය. කෙටි නවකතාවේ ආකෘතිය ගැන විස්තර කරන හෙන්රි ජේම්ස් එය Blessed form ලෙස දක්වා ඇත. කෙටි නවකතාවේ කතා වස්තු ගැන විස්තර කරන ව්ලැඩ්මීර් නැබොකොව් කුඩා සිදුවීමක් විස්තාරණය කිරීම හෝ සිදුවීම් මාලාවක් සං‍ක්ෂිප්ත කිරීම හෝ කෙටි නවකතාවෙන් සිදුවිය හැකි බව පෙන්වා දෙයි.චරිත කිහිපයක් තෝරාගෙන ගැඹුරු හා සංකීර්ණ නිරූපණයක නිරතවීම කෙටි නවකතාවේ සාමාන්‍ය සිරිත ය. කාගේත් මතකයේ රැඳුණු “මහල්ලා සහ මුහුද” ගතහොත් එහි ඇත්තේ චරිත තුනක් පමණි. ඒ මහල්ලා, ළමයා හා මුහුද ය. දයා දිසානායක තම ප්‍රබන්ධය සඳහා චරිත විශාල ගණනක් යොදාගෙන තිබේ. මේ දේශපාලන වෘත්තාන්තය සඳහා ඒ සෑම චරිතයක් ම අවශ්‍ය වේ. කතුවරයා එම චරිත හොඳින් හසුරවයි. පිපාසය නවකතාවේ දුර්වල ලක්ෂණය ලෙස සැලැකිය හැක්කේ එහි භාෂාව ය. සාර්ථක කෙටි නවකතාවක් සඳහා ඉල්ලා සිටින කාව්‍යාත්මක - භාවපූර්ණ භාෂාව මෙහි දක්නට නැත. ඒ වෙනුවට වාර්තාකරණ භාෂා රටාවක් භාවිත කර තිබේ. නො සැලකිල්ල නිසා දෝ වියරණ දොස් හැමතැන ම පවතී.“සති ගණනාවක් දිවා - රෑ සේවය කිරීම නිසා සේවකයින් රෝගී වන්නට වූහ.”(පිටුව 39)“පසුදා උදයේම රජු, ඔහුගේ පිරිස සමඟ ගමන පිටත් විය.”(පිටුව 43)“මහායල පන්සලේ නායක ස්වාමීන් වහන්සේ ප්‍රකාශ කර සිටියේ ය.”(පිටුව 73)“උන් වහන්සේ සභාව අමතා කතා කළේ ය.”(පිටුව 75)සමස්තයක් ලෙස ගත් කළ “පිපාසය” යනු රසවත් වෘත්තාන්තයෙකි. ඊට වේගවත් කියැවීමක් ද තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n140828_5</link>
    <topic>යුද්ධයෙන් දිවිපිදු ගුවන් විරුවන්ගේ දරු දැරියන්ට ශිෂ්‍යත්ව</topic>
    <author>උමේෂා සිරිවර්ධන</author>
    <content>[2014-08-28 15:30]තිස්වසරක කුරීරු යුද්ධයෙන් අප අතරින් සමුගත් ගුවන්විරුවන්ගේ දරුදැරියන් උදෙසා ශිෂ්‍යත්ව ප්‍රදානෝත්සවයක් ඊයේ ශ්‍රී ලංකා ගුවන් හමුදා මුලස්ථානයේදී පැවැත්වීණි.මෙය සංවිධානය කරනු ලැබුවේ ගුවන් හමුදා සේවා වනිතා ඒකකයයි.මෙම ශිෂ්‍යත්ව ප්‍රදානෝත්සවයට මියගිය ගුවන් විරුවන්ගේ දරු දැරියන් 13 දෙනෙකු තෝරා ගනු ලැබීය.සේවා වනීතා ඒකකය වෙත ලැබුණු ආධාර මඟින් ශිෂ්‍යත්ව ප්‍රදානෝත්සවය සිදුකෙරිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n140828_4</link>
    <topic>රට රටවල මිතිරුකම සුරකින ජනමාධ්‍යවේදීන්ට පැසසුමට</topic>
    <author>රේණුකා හේවාපතිරණ</author>
    <content>[2014-08-28 14:30]රටවල් අතර මිත්‍රත්වය සහ සාමය ගොඩනැඟීමේදී ඒ රටවල ජනමාධ්‍යවේදීන්ට මහත් මෙහෙයක් ඉටුකළ හැකියැයි ශ්‍රී ලංකාවේ නියෝජ්‍යය ඉන්දීය මහ කොමසාරිස් ඒ නඩරාජා මහතා සඳහන් කරයි.ඔහු එසේ සඳහන් කළේ මේ දිනවල ශ්‍රී ලංකාවට පැමිණ සිටින ඉන්දියානු වෘත්තීය පුවත්පත් කලාවේදීන්ගේ සංගමයේ නියෝජීත පිරිස පිළිගැනීමේ උළෙලට සහභාගීවෙමිනි.තවදුරටත් අදහස් දැක්වූ නියෝජ්‍ය මහ කොමසාරිස්වරයා සඳහන් කළේ ශ්‍රී ලංකාව හා ඉන්දීයාව අතර සබඳතාවයන් සියවස් ගණනාවක් දුරාතීතයට දිවෙන බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n140828_3</link>
    <topic>චීන සුරැකුම්පත් ශ්‍රී ලංකා මහ බැංකුවට</topic>
    <author>රේණුකා හේවාපතිරණ</author>
    <content>[2014-08-28 14:30]ශ්‍රී ලංකා මහ බැංකුව චීනයේ සුරැකුම්පත්වල ආයෝජනය කිරීම සඳහා ද්විපාර්ශවික ගිවිසුමකටඑළඹුණ බව මහ බැංකුව ප්‍රකාශ කරයි.මේ මඟින් ලෝකයේ විශාලතම හා ප්‍රවර්ධනාත්මක සුරුකුම්පත් වෙළෙදපොළක් වෙත පිවිසීමට අවස්ථාව ලැබේ.ඉහළ පොලියක් ලබා ගැනීමේ අරමුණින් චීනය, ඉන්දියාව වැනි රටවල මුදල් ආයෝජනය කිරීමට ශ්‍රී ලංකාව පියවර ගෙන ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n140828_2</link>
    <topic>උතුරු හා දකුණු කොළඹ රෝහල් සංවර්ධනයට පියවර</topic>
    <author>රේණුකා හේවාපතිරණ</author>
    <content>[2014-08-28 13:30]මිලේනියම් වාට්ටු සංකිර්ණයක් දකුණු කොළඹ ශික්ෂණ රෝහලට ලබාදීමට රජය ප්‍රතිපාදන වෙන්කර තිබේ.මේ සඳහා වැයවන මුදල රුපියල් කෝටි හැත්තෑවකි.මෙයට අමතරව උතුරු කොළඹ රෝහලට අඩුපාඩුවක්ව පැවති හදිසි අනතුරු ඒකකයක් සහ මහල් අටකින් සමන්විත බහුවිධ වාට්ටු සංකිර්ණයක් ද ඉදිකිරීමට නියමිතය.මෙම වාට්ටු සංකිර්ණය සඳහා රුපියල් කෝටි තුන්සිය විසිහතරක් වැය කිරීමට රජය බලාපොරොත්තු වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n140828_1</link>
    <topic>රටපුරා මදුරු මර්දන සතියක්</topic>
    <author>රේණුකා හේවාපතිරණ</author>
    <content>[2014-08-28 11:30]නිරිත දිග මෝසම් වැසිත් සමඟ බස්නාහිර පළාතේ ඩෙංගු රෝගය පැතිරයාමේ අවදානමක් තිබුණි.මෙම තත්ත්වය අවම කිරීම සඳහා පසුගිය මාස දෙකක කාලය තුළ ඩෙංගු මර්දන වැඩසටහන් රැසක් ක්‍රියාත්මක විය.මීට සමගාමීව පාසල්වල හෙට සහ අනිද්දා ඩෙංගු මර්දන වැඩසටහන් ක්‍රියාත්මක වන අතර සැප්තැම්බර් දහය සිට දහසය දක්වා ජාතික මදුරු මර්දද සතියක් බවට ප්‍රකාශයට පත්කර ඇත.මෙම වැඩසටහන්වලදී ප්‍රජාවන්ගේ සක්‍රීය දායකත්වය අපේක්ෂා කරන අතර මදුරුවන්ගෙන් තොර පරිසරයක් නිර්මාණය කිරීම ඔවුන්ගේ ඒකායන බලාපොරොත්තුවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408281</link>
    <topic>දිවි නැඟුම ණය පවුල් ලක්ෂ 50කට</topic>
    <author>මහින්ද අලුත්ගෙදර</author>
    <content>දිවි නැඟුම සහන අරුණ වැඩසටහන යටතේ ඇප රහිත සහන පොලී පදනම මත ණය ලබාගැනීම සඳහා රටපුරා පවුල් ලක්ෂ 50ක් සුදුසුකම් ලබා තිබෙන බව රජය ප්‍රකාශ කරයි.මෙම විශේෂ යෝජනා ක්‍රමය සඳහා මේ රටේ ග්‍රාමසේවා වසම් 14,022ක පිහිටි ගම්මාන 35,440ක ජීවත්වන දිවි නැඟුම සංවර්ධන ප්‍රතිලාභී පවුල් 15ලක්ෂයක් ඇතුළුව දිවි නැඟුම ජාතික වැඩසටහනේ ප්‍රතිලාභී පවුල් ලක්ෂ 50ක් සුදුසුකම් ලබා ඇති අතර එම වැඩසටහන එළඹෙන සැප්තැම්බර් 01දා සිට ආරම්භ වන බව ආර්ථීක සංවර්ධන අමාත්‍යාංශය සඳහන් කරයි.මහින්ද චින්තන ඉදිරි දැක්ම අනුව ජනාධිපති මහින්ද රාජපක්ෂ මහතාගේ උපදෙස් පරිදි දිවයින පුරා පිහිටි දිවිනැඟුම සංවර්ධන දෙපාර්තමේන්තුවේ දිවි නැඟුම ක්ෂුද්‍ර මූල්‍ය බැංකු 1,073ක් මඟින් ක්‍රියාත්මක වන මෙම වැඩසටහන මඟින් ප්‍රතිලාභීන් වෙත ස්වයං රැකියා ආරම්භ කිරීම සඳහා රුපියල් 5,000 සිට 50,000 දක්වා සහන පොලී ණය ලබාදීම සිදුකෙරෙන බවද එම අමාත්‍යාංශය කියයි.දිවි නැඟුම සංවර්ධන දෙපාර්තමේන්තුව පිහිටුවීමේ ප්‍රධාන අරමුණක් වූ දිළිඳු බව තුරන් කිරීම සඳහා ජනතාව සවිබල ගැන්වීමට ජීවනෝපාය සංවර්ධන ව්‍යාපෘති ක්‍රියාත්මක කිරීම සඳහා 'අසුරු සැණින් අතට මුදල්' යන තේමාව යටතේ ඇපකරුවන් නොමැතිව වාර්ෂික සියයට 4ක විශේෂ සහනදායී පොලී අනුපාතයක් යටතේ රුපියල් 50,000ක් දක්වා උපරිමයකට යටත්ව ණය ලබාදෙයි. ප්‍රතිලාභීන්ගේ පාරිභෝගික අවශ්‍යතා සඳහා ණය අයදුම්පත් ලබාදුන් දිනයේදීම මුදල් ලබාගත හැකි අතර අනෙකුත් අවශ්‍යතා සඳහා අයදුම්පත ලැබී තෙදිනක් ඇතුළත මුදල් ලබාගත හැකිවීම මෙහි විශේෂත්වයකි.සැප්තැම්බර් 01දා පෙරවරුවේ දිවි නැඟුම සහන අරුණ වැඩසටහනේ ප්‍රධාන උත්සවයට සමගාමීව රටපුරා ප්‍රාදේශීය ලේකම් කොට්ඨාස 327ක පිහිටි දිවි නැඟුම ක්ෂුද්‍ර මූල්‍ය බැංකු 1,073දී උත්සවයන් දවස පුරා පැවැත්වීමට සැලසුම්කර තිබෙන අතර මෙම ණය යෝජනා ක්‍රමය ක්‍රියාත්මක වනුයේ ප්‍රතිලාභීන් විසින් ආරම්භ කිරීමට අපේක්ෂිත ජීවනෝපාය සංවර්ධන ව්‍යාපෘතිවල ද්‍රව්‍ය මිලදී ගැනීම්, මූලික උපකරණ මිලදී ගැනීම් සහ ශ්‍රමය සඳහා වන ගෙවීම් වැනි කටයුතු සඳහාය. ඊට අමතරව පාරිභෝගික අවශ්‍යතා, ණය මුදලක් පියවීම සහ හදිසි අවශ්‍යතා සඳහාද මෙම ණය ලබාදීමේ අපේක්ෂිත කාර්යයන් වේ. මෙය ක්‍රියාත්මක වනුයේ දිවි නැඟුම ප්‍රජා මූල බැංකු සහ බැංකු සමිති මඟින් දැනට ලබාදෙන ක්ෂුද්‍ර මූල්‍ය ණය පහසුකම්වලට අමතර වීම විශේෂත්වයකි.ගමේ මුදල් ගමටම ආයෝජනය කිරීමේ අරමුණින් මෙම ණය යෝජනා ක්‍රමය ක්‍රියාත්මක කරන අතර ඇතැම් ජනතාව වැඩි පොලියට මූල්‍ය සංවිධාන සහ ආයතන මඟින් අධික පොලී අනුපාත යටතේ ණය ලබාගෙන ණය බරින් මිරිකී සිටින බවද ඔවුනට එම ණය බරින් මිදීමට ද මෙම ණය ලබාගත හැකි බව ආර්ථික සංවර්ධන අමාත්‍යාංශය ප්‍රකාශ කරයි.පාරිභෝගික අවශ්‍යතා සඳහා ලබාදීය හැකි මුදල රුපියල් 5,000කට සීමාවන අතර අනෙකුත් ණය වර්ග සඳහා රුපියල් 50,000ක උපරිමයක් දක්වා ණය ලබාදෙයි. පාරිභෝගික ණය සඳහා වසරක සහන කාලයක් ලබාදෙන අතර ඉන් පසුව වාරික 24කින් ගෙවිය යුතු වෙයි. ජීවනෝපාය සංවර්ධන ණය සඳහා වසරක සහන කාලයක් ලබාදෙන අතර ඉන් පසුව සමාන වාරිකවලින් අදාළ ණය මුදල ගෙවිය යුතු වේ. ප්‍රතිලාභීන්ට ණය ලබාදීමේ දී වයස් සීමාවක් නොමැත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408282</link>
    <topic>කච්චතිවු දූපත ඉන්දියාවට පවරා ගැනීමේ හැකියාවක් නැහැ</topic>
    <author>මහින්ද අලුත්ගෙදර</author>
    <content>කිසිඳු ලෙසකින් හෝ කච්චතිවු දූපත ඉන්දියාවට පවරා ගැනීමේ හැකියාවක් නැතැයි ඉන්දියානු නීතිපති මුකුල් රොහාත්හි මහතා එ'රට ශ්‍රේෂ්ඨාධිකරණයට දැනුම් දෙයි.තමිල්නාඩු මහ ඇමැතිනී ජයලලිතා ජයරාම් සහ හිටපු මහ ඇමැති එම්. කරුණානිධි විසින් කච්චතිවු දූපත යළි පවරා ගැනීමේ අපේක්ෂාවෙන් ඉදිරිපත් කළ පෙත්සම්වලට අදාළ නඩුවක් විභාගයට ගත් අවස්ථාවේ දී ඉන්දීය නීතිපතිවරයා විසින් මේ බව ප්‍රකාශකර ඇත.එය කිසිසේත් කළ නොහැකි ක්‍රියාවක් බව පෙන්වා දී තිබෙන ඉන්දීය නීතිපතිවරයා මේ දූපත ශ්‍රී ලංකාවට නිල වශයෙන් පවරා දී ඇත්තේ 1974 වසරේ දී ඇතිකර ගත් ද්වීපාර්ශවික ගිවිසුමකට අනුව බවද එය දැන් ආපසු ලබාගැනීමට නම්  ශ්‍රී ලංකාව සමඟ යුද්ධයකට යායුතු වන බවද පෙන්වා දී ඇත.නීතිපතිවරයාගේ ප්‍රකාශයට ප්‍රතිචාර දක්වමින් අගවිනිසුරු ආර්.එම් ලෝදා සමඟ විනිසුරුවරුන් වන කුරියන් ජෝෂප් සහ රොහින්ටන් නාරිමන් ප්‍රකාශකර ඇත්තේ ශ්‍රේෂ්ඨාධිකරණයේ දී සාකච්ඡා කරනුයේ සාමය මිස යුද්ධය නොවන බවත් මෙය අධිකරණ සීමාවෙන් බැහැර ක්‍රියාවක් බවත්ය. ශ්‍රී ලංකාවට අයත් කච්චතිවු දූපත යළි ඉන්දියාවට පවරා ගන්නා ලෙස සඳහන් කරමින් කොටි හිතවාදී තමිල්නාඩු දේශපාලඥයන් පිරිසක් අවස්ථා ගණනාවක දී අධිකරණය හමුවේ පෙත්සම් ඉදිරිපත් කර තිබෙන අතර ඊට අමතරව ඉන්දීය මධ්‍යම රජයට ද බලකර තිබේ.ඒ කෙසේ වුවද ඉන්දියාවට අයත් භූමි ප්‍රදේශයක් ශ්‍රී ලංකාවට පවරා නොමැති හෙයින් කච්චතිවු දූපත පවරා ගැනීමේ හැකියාවක් නැතැයි ඉන්දීය මධ්‍යම රජය ශ්‍රේෂ්ඨාධිකරණයට දැනුම් දී තිබේ.ජයලලිතා ජයරාම් විසින් ඉදිරිපත් කරන ලද පෙත්සම මඟින් ප්‍රකාශකර ඇත්තේ කච්චතිව් දූපතේ අයිතිය ශ්‍රී ලංකාවට තහවුරු කර දෙමින් 1974 සහ1976 වසරවල දී ඇති කරගත් ඉන්දු - ලංකා ගිවිසුම් ව්‍යවස්ථානුකූල නොවන බවයි.කෙසේ නමුත් ඉන්දීය රජයේ නීතිඥවරුන් පෙන්වා දී ඇත්තේ බ්‍රිතාන්‍ය අධිරාජ්‍ය යුගයේ ඉන්දියාව සහ එවකට සිලෝන් ලෙස හැදින්වුණු ශ්‍රී ලංකාව අතර නිශ්චිත මුහුදු සීමාවක් නොපැවති බවයි. ඓතිහාසික සාධක, නීතිමය ප්‍රතිපාදන ඇතුළු සියලූ අංශවලින් සලකා බලා කච්චතිව් දූපත සම්බන්ධයෙන් 1976 වසරේ ඇති කරගත් එකඟතාව මත විසඳුමකට පැමිණි බවද ඉන්දිය මධ්‍යම රජය ශ්‍රේෂ්ඨාධිකරණය වෙත දන්වා තිබේ.මේ අතර ඉන්දීය මධ්‍යම රජය සඳහන්කර ඇත්තේ අදාළ ගිවිසුම් දෙකෙන් ඉන්දිය ධීවරයන්ට ශ්‍රි ලංකා මුහුදු සීමාවේ ධීවර කටයුතුවල නිරතවීමේ අයිතියක් ලබාදී නොමැති බවයි. එහෙත් අදාළ ගිවිසුම්වලට අනුව වන්දනා කටයුතු සඳහා වලංගු ගමන් බලපත්‍රයක් හෝ වීසා නොමැතිව කච්චතිව් දිවයිනට ඇතුළුවීමට ඉන්දිය ධීවරයන්ට හා වන්දනාකරුවන්ට හැකි බවද ඉන්දිය මධ්‍යම රජය අධිකරණය හමුවේ දන්වා තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408283</link>
    <topic>සියයට 98ක ප්‍රමාණයක් බෝම්බ ඉවත් කර අවසන්</topic>
    <author>විජයානි එදිරිසිංහ</author>
    <content>කොටි ත්‍රස්තවාදීන් උතුරු නැඟෙනහිර ඉඩම් අක්කර දොළොස් ලක්ෂයකට අධික භූමි ප්‍රදේශයක් පුරා වපුරා තිබූ බිම් බෝම්බ සහ මර උගුල් ලක්ෂ පහළොවකට අධික ප්‍රමාණයක් යුද හමුදාව සහ වෙනත් සංවිධාන මඟින් ඉවත් කර තිබේ.මෙහිදී මේ ඉවත් කිරීම් සඳහා රජයට රුපියල් කෝටි එක්දාස් දෙසියකට වැඩි (බිලියන 12,928) මුදලක් වැයවී ඇත.මේ වන විට බිම් බෝම්බ අටවා තිබූ බවට ඇස්තමේන්තු කර තිබූ භූමි ප්‍රමාණයෙන් සියයට 98ක ප්‍රමාණයක් බෝම්බ ඉවත් කර ඇති අතර තවත් ඉතිරිව ඇත්තේ වර්ග කිලෝමීටර් 80ක පමණ භූමි ප්‍රමාණයක් පමණය.බිම්බෝම්බ ඉවත් කිරීම්වලදී ඉන් සියයට 68ක් යුද හමුදා ශ්‍රමයෙන් සිදු කළ අතර හමුදා ශ්‍රමය ගණනය කළේ නම් මෙම වියදම මීට වඩා තවත් විශාල ප්‍රමාණයකින් වැඩිවීමට ඉඩ තිබුණි.හමුදා ශ්‍රමයට අමතරව ඉවත් කිරීම්වලින් සියයට 32ක් සිදු කර ඇත්තේ රාජ්‍ය නොවන සංවිධාන වලිනි. ඔවුන් සඳහා රජයට ගෙවීම් කිරීමට සිදු වූ අතර බෝම්බ ඉවත් කිරීමට යොදා ගන්නා උපකරණ ආදිය මිලදී ගැනීම සඳහාද රජයට ‍විශාල වියදමක් දැරීමට සිදුවී ඇත.යුද හමුදා මාධ්‍ය ප්‍රකාශක බ්‍රිගේඩියර් රුවන් වනිගසූරිය මහතා ප්‍රකාශ කළේ ත්‍රස්තවාදීන් උතුරු නැඟෙනහිර ප්‍රදේශවල වපුරා තිබූ මේ බිම් බෝම්බ සහ මර උගුල් ඉවත් කිරීම සඳහා එම සෑම බිම් අඟලක් පාසා පරීක්ෂා කිරීම් කිරීමට සිදු වූ බවයි.ඇතැම් භූමි ප්‍රදේශවල එක දිගට පනස්දහස් හැත්තෑපන්දහස වශයෙන් විශාල ලෙස බිම් බෝම්බ වපුරා තිබී ඇත.කොටි ත්‍රස්තවාදින් විසින් අත්පත් කරගෙන තිබූ උතුරේ සහ නැඟෙනහිර ඉඩම් අක්කර ලක්ෂ ගණනක පිහිටි කඳවුරු ආදිය ආරක්ෂා කර ගැනීම සඳහා එම ප්‍රදේශවලට ඇතුල්වෙන ආරක්ෂක අංශ සහ සාමාන්‍ය ජනතාව ඉලක්ක කරගෙන මෙම බෝම්බ අටවා තිබුණි.‍ආරක්ෂක අංශවල පමණක් නොව උතුරු නැ‍ඟෙනහිර සාමාන්‍ය ජනතාවගේද ජීවිත දහස් ගණනින් මෙම බෝම්බවලට ගොදුරු වී ඇත.වැඩිදුරටත් බ්‍රිගේඩියර් වනිගසූරිය මහතා ප්‍රකාශ කළේ වර්ගකිලෝමීටර් වශයෙන් ගතහොත් පන්දහසක භූමි ප්‍රමාණයක එසේ බිම් බෝම්බ සහ මර උගුල් අටවා තිබූ අතර හෙක්ටයාර් වශයෙන් ගතහොත් ලක්ෂ පහකි. අක්කර දොළොස් ලක්ෂයකි.කොටි ත්‍රස්තවාදීන් එසේ බෝම්බ අටවා තිබූ ප්‍රදේශවලින් උතුරු නැඟෙනහිර ජනතාවගේ අහිමි වී ගිය ජන ජීවිතය එම බෝම්බ ඉවත් කර රජය මඟින් යළි ලබාදී තිබේ.බෝම්බ ඉවත් කිරීමේ කාර්යයේදී ඉන් සියයට හැට අටක් ඉවත් කිරීම් සිදු කළ යුද හමුදාව ඒ සඳහා විශාල කැපවීමක් කර තිබේ.බෝම්බ ඉවත් කළ අක්කර දොළොස් ලක්ෂයක භූමි ප්‍රමාණයේ ආරක්ෂාව සම්පූර්ණයෙන්ම තහවුරු කර ඇත. ඒවායේ සාමාන්‍ය ජනතාව පදිංචි වී ඔවුන්ගේ ජන ජීවිතය මෙන්ම වගා කටයුතු ආදියද සාමාන්‍ය පරිදි සිදු කරගෙන යයි. දැනට ඉතිරිව ඇති වර්ගකිලෝමීටර් 80 ප්‍රමාණයේ ඉවත් කිරීම්ද ඉතා කෙටි කාලයකී සිදු කර අවසන්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408284</link>
    <topic>වාරියපොළ ‘චණ්ඩි’ තරුණිය මානසික වෛද්‍යවරයකු හමුවට</topic>
    <author>විජයානි එදිරිසිංහ</author>
    <content>වාරියපොළ නගරයේදී පසුගියදා (16) තරුණයකුට අමානුෂික ලෙස පහරදුන් තරුණිය ඊයේ (27) පොලිස් අත්අඩංගුවට ගෙන අධිකරණය හමුවට ඉදිරිපත් කිරීමෙන් පසු තරුණිය අධිකරණ වෛද්‍ය නිලධාරියකු වෙත ඉදිරිපත් කිරීමට වාරියපොළ මහේස්ත්‍රාත්වරයා නියෝග කළේය.මෙම තරුණිය මානසික ආබාධයකින් පෙළෙන බවට ඇය වෙනුවෙන් පෙනී සිටි නීතිඥවරයා අධිකරණයට දැනුම් දී තිබුණි. ඒ අනුව ඇය අධිකරණ වෛද්‍ය නිලධාරිවරයකු වෙත ඉදිරිපත් කර ඇත. මානසික තත්ත්වය පරීක්ෂා කර වාර්තාවක් සමඟ සැකකාරිය අද දින යළිත් අධිකරණයට ඉදිරිපත් කරන ලෙසට නියෝග කර තිබේ.පසුගිය (16)දා වාරියපොළ නගර මධ්‍යයේදී වාරියපොළ පදිංචි තිළිණි ඉමල්කා නමැති 21ක් හැවිරිදි තරුණිය වාරියපොළ පදිංචි රොබට් සසංකලාගේ චන්ද්‍රකුමාර නමැති 30 හැවිරිදි තරණයාට පහරදී ඇත.ඔහු රෝහලට ඇතුල් වී ප්‍රතිකාර ලබාගෙන තිබූ අතර පොලිසියට සිද්ධිය පිළිබඳ පැමිණිලි කර තිබුණේ පසුගිය (22)දා ය.එම පැමිණිල්ලට අනුව පහරදීම සිදු කළ බව කියන තරුණිය ඊයේ (27) වාරියපොළ පොලිසිය විසින් අත්අඩංගුවට ගන්නා ලදී.මෙම පහරදීමට සම්බන්ධව පොලිසියට තොරතුරු රැසක් ලැබී ඇත.මෙම පහරදීමේ සිද්ධිය යම් පුද්ගලයකු වීඩියෝ ගත කර ඇත. එය අන්තර්ජාලය ඔස්සේ මුදා හැර තිබේ. පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී අජිත් රෝහණ මහතා ප්‍රකාශ කළේ එම වීඩියෝ පටය පරීක්ෂණ අංශවල පරීක්ෂණවලටද අදාළ කරගෙන ඇති බවයි.සැකකාර තරුණිය පොලිසියට ප්‍රකාශ කර ඇත්තේ අදාළ තරුණයා ඇයට විහිළු කළ බවත් ඉන් ඇතිවූ කෝපය මත පහරදීම සිදු කළ බවත්ය.වාරියපොළ පොලිසිය සිද්ධිය පිළිබඳ පරීක්ෂණ සිදු කරන අතර අද (28) ඇය යළි අධිකරණයට ඉදිරිපත් කෙරේ.  </content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408285</link>
    <topic>අනුරපුරයේ ඉහළ වෙළෙඳ අගයකින් යුතු ඉඩම් ඵලදායී ව්‍යාපාරවලට</topic>
    <author>නිමල් විජේසිංහ අනුරාධපුර අතිරේක දිස්ත්‍රික් සමුහ</author>
    <content>අනුරාධපුරයේ ඉතා ඉහළ වෙළෙඳ අගයකින් යුතු ඉඩම් ඵලදායී ව්‍යාපාර සඳහා යොදා ගැනීමේ වැඩපිළිවෙලක් දියත් කර ඇත. ආරක්ෂක හා නාගරික සංවර්ධන අමාත්‍යංශය මගින් යෝජිත අනුරාධපුර නව නගර සංවර්ධන සැලැස්ම යටතේ මෙම ඉඩම් පරිහරණ සැලසුම ක්‍රියාත්මක කෙරේ.මේ යටතේ අනුරාධපුර ධර්මපාල මාවතට හා හරිස්චන්ද්‍ර මාවතට මායිම්ව ඇති අක්කර 26 ක බිම් ප්‍රදේශයක් නාගරික සංවර්ධන අධිකාරිය යටතට  පවරා ගැනෙන අතර මෙම භූමි ප්‍රදේශයේ පිහිටි අවුරුදු 50 කටත් වඩා පැරණි දිසාපතිවරයාට අයත් රජයේ නිවාස සහ පළාත් සභාවට අයත් නිල නිවාස 100 කට ආසන්න සංඛ්‍යාව ඉවත් කිරීමට නියමිතය.මෙයට අමතරව අනුරාධපුර මාර්කට් පෙදෙසේ සිට අනුරාධපුර මහනුවර ප්‍රධාන මාර්ගයේ පසෙක ඇති දුම්රිය සේවක නිවාස සංකීර්ණය ද කඩා ඉවත් කොට ඒ ආසන්නයේ වෙනත් භූමි භාගයක නව නිවාස සංකීර්ණයක් ඉදි කිරීමට ද සැලසුම් කර ඇත.මින් නාගරික සංවර්ධන අධිකාරියට පැවරෙන ඉඩම් ප්‍රමාණය අක්කර 08 කි. නව නගරය මධ්‍යයේ අක්කර 26 ක භුමි ප්‍රාද්ශයක ප්‍රවේශ මාර්ග, විදුලිය, නළ ජලය, දුරකථන ඇතුළු සෙසු සන්නිවේදන පහසුකම් පුළුල් කිරීමට ද සැලසුම් කර තිබේ.මෙම සංවර්ධිත ඉතා ඉහළ වාණිජ වටිනාමකින් හෙබි බිම් ප්‍රදේශය පෞද්ගලික රෝහල්, උසස් අධ්‍යාපන ආයතන, සන්නිවේදන ආයතන, වෙළෙඳ සංකීර්ණ සහ තරු සංචාරක හෝටල් වැනි ව්‍යාපෘති සඳහා බදු දීමෙන් විශාල ආදායම් මාර්ග පාදා ගැනීමට ද කටයුතු කෙරේ. මේ හා සමගාමීව අනුරාධපුර පැරණි නගරයේ දෙස් විදෙස් සංචාරකයනට යටිතල පහසුකම් ප්‍රමාණවත් පරිදි සලසා දීමෙන් ඓතිහාසික අනුරාධපුරය දෙස් විදෙස් හි පතල සංචාරක කලාපයක් වශයෙන් සංවර්ධනය කිරීම ද ආරම්භ වේ.එමෙන්ම නගරයයෙන් කඩා ඉවත් කෙරෙන රජයේ නිවාස වෙනුවට අක්කර 26 භූමි භාගයේ පසෙක අක්කර 2 ක පමණ ප්‍රදේශයක රජයේ සේවකයන් සඳහා සියලු පහසුකම්වලින් යුතු තෙමහල් හෝ සිව්මහල් නිලනිවාස සංකීර්ණයක් ඉදි කිරීමේ කටයුතුවලටද මුල පිරේ.මෙම නගර සංවර්ධන ව්‍යාපෘතිය සදහා රජයට උතුරු මැද පළාත් සභාව, මහ නගර සභාව, මධ්‍යම පරිසර අධිකාරිය , පුරා විද්‍යා දෙපාර්තමේන්තුව , ආර්ථික සංවර්ධන සහ වි‍ශේෂ ව්‍යාපෘති අමාත්‍යංශ වල පුර්ණ සහය ලැබෙනු ඇත. ව්‍යාපෘතියේ වැඩ නිම කිරීම සඳහා රජයේ අරමුදල් වලට අතිරේකව ප්‍රංශ රජයෙන් රුපියල් මිලියන 2000 ක මුල්‍ය පහසුකම් සැලසේ. දැනටමත් මෙම වැඩසටහන හා සම්බන්ධව නගරයේ පිහිටි කුම්බිච්චන්කුලම වැව හාරා රොන්මඩ ඉවත් ‍කර එයට සී ප්ලේන් බැස්සවීමේ ව්‍යාපෘතියක් ක්‍රියාත්මක වෙමින් පවතී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408286</link>
    <topic>හම්බන්තොට සම්මන්ත්‍රණ ශාලාවට අයත් ඉඩමමහවැලි අධිකාරියෙන් නාගරික සංවර්ධනයට</topic>
    <author>ක්‍රිස්ටි මහේෂ් ද සිල්වා</author>
    <content>විසල් හම්බන්තොට සංවර්ධන ව්‍යාපෘතිය යටතේ ඉදිකරන ලද මෙරට දෙවන සම්මන්ත්‍රණ ශාලාව ලෙස සැලකෙන හම්බන්තොට සම්මන්ත්‍රණ ශාලාවට අයත් ඉඩම මහවැලි අධිකාරිය විසින් ඉදිරි කාලයේදී නාගරික සංවර්ධන අධිකාරියට පැවරේ.කොරියානු ජාත්‍යන්තර සංවිධානය හා නාගරික සංවර්ධන අධිකාරිය විසින් ඩොලර් මිලියන 15.3ක් වැය කර ඉදිකරනු ලැබූ මෙම සම්මන්ත්‍රණ ශාලාව හෙක්ටයාර 13.970ක පමණ භූමියක ඉදිකර ඇති අතර එය මෙතෙක් අයත්ව තිබුණේ මහවැලි අධිකාරියටය.මේ අනුව 2007 / 349 කැබලි අංක A වශයෙන් දැක්වෙන මෙම ඉඩම නිදහස් දීමනා පත්‍රයක් මගින් නාගරික සංවර්ධන අධිකාරියට පැවරීමට මහවැලි අධිකාරිය කටයුතු කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408287</link>
    <topic>ශ්‍රී ලංකා යූත් දෙවැනි පාර්ලමේන්තුවේ 10 වැනි සැසිය මහරගම දී</topic>
    <author>චමීර ඇල්ලදෙණිය</author>
    <content>ජාතික තරුණ සේවා සභාව සහ යෞවන කටයුතු හා නිපුණතා සංවර්ධන අමාත්‍යාංශය එක්ව සංවිධාන කරන ශ්‍රී ලංකා යූත් දෙවැනි පාර්ලමේන්තුවේ 10 වැනි සැසිය මහරගම ශ්‍රී ලංකා යූත් ප්‍රධාන ශාලාවේදී 30 හා 31 දෙදින පැවැත්වේ.31 වැනිදා පාර්ලිමේන්තුවේ සුවිශේෂි අමුත්තා ලෙස රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතා සහභාගිවේ. 'යෞවන සමාජ ව්‍යාපාරය නූතන සමාජ අවශ්‍යතාවට ගැළපෙන ලෙස ප්‍රතිසංවිධානය කිරීම කාලෝචිතය' යන්න මෙවර සැසියේදී විවාද කිරීමට බලාපොරොත්තු වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408288</link>
    <topic>බදුල්ලේ අර්තාපල් මිලදී ගැනීම සාර්ථකයි</topic>
    <author> මහින්ද අලුත්ගෙදර</author>
    <content>දේශීය අර්තාපල් ගොවීන් රැකගැනීමේ වැඩසටහන යටතේ බදුල්ලේ අර්තාපල් ගොවීන්ගේ අර්තාපල් අස්වැන්න රුපියල් 80ක සහතික මිලකට මිලදී ගැනීම සඳහා රජය ආරම්භ කළ වැඩසටහන ඉහළම සාර්ථකත්වයක් ලබා තිබෙන බව ආර්ථික සංවර්ධන මාත්‍යාංශය පෙන්වා දෙයි.මේ මඟින් බදුල්ලේ අර්තාපල් ගොවි 8,400ක ගේ පවුල්වල යැපෙන්නන් 50,000කට ආසන්න සංඛ්‍යාවකට සෙත සැලසී තිබෙන බවද එම අමාත්‍යාංශය පෙන්වා දෙයි.ආර්ථික සංවර්ධන ඇමැති බැසිල් රාජපක්ෂ මහතාගේ උපදෙස් මත ගොවිජන සේවා දෙපාර්තමේන්තුවේ ස්ථාන 12ක් යටතේ ලංකා සතොස මඟින් අත්පිට මුදලට ගොවීන්ගෙන් අර්තාපල් මිලදී ගැනීම සිදුවන අතර මෙතෙක් ගොවීන්ගෙන් අර්තාපල් මිලදී ගැනීම සිදුවූයේ පෞද්ගලික තොග වෙළෙඳුන්ට අලෙවි කිරීමෙන් පසුව මුදල් ගෙවීමේ පදනම මතයි.මෙසේ අත්පිට මුදලට මිලදී ගන්නා අර්තාපල් ලංකා සතොස අලෙවි ජාලය හරහා අලෙවි කරන අතර ඒ පිළිබඳ ගොවීන් දැනුවත් කිරීම ගොවි සංවිධාන මඟින් සිදුකළ අතර ඉකුත් දෙදින පමණක් ගොවිජන මධ්‍යස්ථානවල දී අර්තාපල් කිලෝ 31,534ක් මිලදී ගත් අතර ඒ සඳහා ගොවීන්ට අත්පිට මුදල් ගෙවූ බවද ආර්ථික සංවර්ධන අමාත්‍යාංශයේ අතිරේක ලේකම් ප්‍රියන්ත මායාදුන්නේ මහතා ප්‍රකාශ කරයි.ශ්‍රී ලංකාව අර්තාපල් අලවලින් ස්වයංපෝෂිත කිරීමේ වැඩසටහන යටතේ දේශීය අර්තාපල් වගාකරන ගොවියා ආරක්ෂා කර ගැනීම සඳහා රජය මඟින් ක්‍රියාත්මක කරන වැඩසටහන යටතේ මේ අනුව බදුල්ලේ කැප්පෙටිපොල, වලහමුල්ල, හාලිඇල, අඹගස්දෝව, තැන්නේකුඹුර, බණ්ඩාරවෙල, බොරලන්ද, දඹවින්න, සපුගොල්ල, ඇටම්පිටිය, බඹරපාන, දියතලාව යන ගොවිජන සේවා මධ්‍යස්ථාන 12දී නොකඩවාම අර්තාපල් මිලදී ගැනීම සිදුවේ. අල අස්වැන්න නෙලීම අගෝස්තු මස ආරම්භ වී නොවැම්බර් දක්වා සිදුකරයි.ශ්‍රී ලංකාවේ පරිභෝජනය සඳහා මසකට අර්තාපල් මෙට්‍රික් ටොන් 12,000ක් අවශ්‍ය වන අතර දේශීයව ඉන් නිෂ්පාදනය වන්නේ සියයට 40ක් පමණක් වන අතර මෙරටට අර්තාපල් නිෂ්පාදනයෙන් සියයට 65ක් වගා කරනුයේ බදුල්ල දිස්ත්‍රික්කයෙනි. 2013 වසරේ දී අර්තාපල්, ලොකු ලූණු, වියලි මිරිස් ආනයනය සඳහා වැයකර ඇති මුදල රුපියල් දස ලක්ෂ 19,104ක් බව පෙන්වා දෙන ආර්ථීක සංවර්ධන අමාත්‍යාංශය වසර 2015 අවසානය වනවිට අර්තාපල්, ලොකු ලූණු සහ වියළි මිරිස් නිෂ්පාදනයෙන් සියයට 50ක ස්වයංපෝෂිත භාවයක් ලබාගැනීම රජයේ අරමුණ බවද කීය.එබැවින් දේශීය අර්තාපල් ආනයනය අවම කිරීම සඳහා ආනයනික අර්තාපල්වලට විශේෂ භාණ්ඩ බද්දක් ද රජය මඟින් පනවනු ලැබීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n1408289</link>
    <topic>ශ්‍රී ලංකාව දෙකඩ කිරීමට ඉඩ දෙන්නේ නෑ</topic>
    <author>රක්ෂණ ශ්‍රියන්ත</author>
    <content>ශ්‍රී ලංකාව ‍ඒකීය රටක් ලෙස තමන් පිළිගන්නා බවත් එය දෙකඩ කිරීමට ඉඩ නොතබන බවත් ඉන්දීය වෘත්තීය මාධ්‍යවේදීන් ගේ සම්මේලනය පවසයි.පසුගිය වසරේ චේන්නායිහි දී තමන් ශ්‍රී ලංකාව දෙකඩ කිරීමට ඉඩ නොදෙන බවට යෝජනාවක්ද සම්මත කරගත් බව ඔව්හු පවසති.ඔවුන් මේ බව පැවසූවේ ශ්‍රී ලංකාවේ සංචාරයක් සඳහා පැමිණ ආපසු ඉන්දියාව බලා යාමට පෙර කොළඹ ක්‍රීඩා වෛද්‍ය ආයතනයේ ඊයේ (27) පැවැත්වූ මාධ්‍ය හමුවේදීය.මෙහිදී අදහස් දැක්වූ ඉන්දීය වෘත්තීය මාධ්‍යවේදීන් ගේ සම්මේලනයේ ප්‍රධාන ලේකම් පරමානනද් පාණ්ඩේ මහතා.,අපි ශ්‍රී ලංකාවේ විවිධ පළාත්වල සංචාරය කළා. ශ්‍රී ලංකාව ඉතා පිරිසිදු සුන්දර රටක් ඒ වගේම ජනතාව හරිම සුහදශීලී පිරිසක්. පිරිසිදු වාතය තිබෙනවා. ශ්‍රි ලංකාවේ තේ ඉතාම රසවත්. ඉන්දියාව ගැන ඉතාම පැහැදීමකින් ශ්‍රි ලංකාවේ ජනතාව කතා කරා. දෙරටේ මිත්‍රත්වය අනාදිමත් කාලයක සිට පවතින්නක්.ශ්‍රී ලංකාවේ මාධ්‍යවේදීන් හා ඉන්දියාවේ මාධ්‍යවේදීන් අතර අවබෝධය, දැනුම අත්දැකීම් බෙදා ගැනීම සඳහා දෙරට අතර සංචාර අධ්‍යපන හුවමාරු වැඩසටහන් ඉදිරියටත් විදිමත් අයුරින් පැවැත්වීමට කටයුතු කරනවා.ඉන්දීය වෘත්තීය මාධ්‍යවේදීන් ගේ සම්මේලනයේ සාමාජිකයන් හැට දහසකට අධික පිරිසක් සිටිනවා. ලබන වසරේ තමිල්නාඩුවේ මාධ්‍යවේදින් වැඩිපිරිසක් මේ සංචාරය සඳහා එක්කර ගැනීමට බලාපොරොත්තු වනවා යැයි පැවසීය.ඉන්දීය වෘත්තීය මාධ්‍යවේදීන් ගේ සම්මේලනයේ කාන්තා කටයුතු ලේකම් නමිතා බෝරා, ලේකම් හේමන්ත් තිවාරි, ශ්‍රී ලංකා පත්‍ර කලා සංගමයේ සභාපති මුදිත කාරියකරවන, උප සභාපති හර්ෂ බී. අබේකෝන්,ජාත්‍යන්තර කටයුතු ලේකම් මුදිත කාරියකරවන යන මහත්ම මහත්මිහු ඇතුළු පිරිසක් මේ අවස්ථාවට එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082810</link>
    <topic>800වැනි නැණසල අද විවෘත කෙරේ</topic>
    <author>මහින්ද අලුත්ගෙදර</author>
    <content>තොරතුරු තාක්ෂණ සාක්ෂරතාවය ඉහළ නැංවීම වෙනුවෙන් මහඟු මෙහෙයක් ඉටුකරන නැණසල ව්‍යාපෘතියේ 800 වැනි නැණසල මධ්‍යස්ථානය අද (28) විවෘත කෙරේ.එය තාවල්ල, ශ්‍රී පුෂ්පාරාම විහාරස්ථානයේ දී විවෘත කෙරෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය පවසයි.ජනාධිපති මහින්ද රාජපක්ෂ මහතාගේ සංකල්පයකට අනුව නැණසල දහසේ ව්‍යාපෘතිය යටතේ කුරුණැගල දිස්ත්‍රික්කයේ ස්ථාපිත කෙරෙන 61 වන නැණසල මධ්‍යස්ථානය මෙය වන අතර මේ වර්ෂය අවසන් වනවිට නැණසල 1,000 ක් ඉදිකර අවසන් කිරීමට සැලසුම්කර තිබේ.මුලික පරිගණක පුහුණුව, අන්තර්ජාල පහසුකම්, ඉ-මේල් පහසුකම් ඇතුළු සේවාවන් රැසක් මෙහිදී ලබා ගතහැකි බවද එම නියෝජිතායතනය පෙන්වා දෙයි.විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය, එම අමාත්‍යාංශ ලේකම් ගෝඨාභය ජයරත්න, ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනයේ සභාපති මහාචාර්ය පී.ඩබ්ලිව්.ඈපාසිංහ මහත්වරුන් ඇතුළු පිරිසක් මේ අවස්ථාවට සහභාගි වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082811</link>
    <topic>මහපොළ ශිෂ්‍යාධාරය රු. 6000 දක්වාවැඩි කිරීමට අවශ්‍ය පියවර ගන්නවා</topic>
    <author>නිරුෂි විමලවීර‍</author>
    <content>ජනාධිපති මහින්ද රාජපක්ෂ මහතාගේ උපදෙස් මත මහපොළ ශිෂ්‍යාධාරය රුපියල් හය දහස දක්වා ඉහළ නැංවීමට අදාළ පිඹුරුපත් සකස් කොට අවසන් බව උසස් අධ්‍යාපන ඇමැති එස්.බී. දිසානායක මහතා ප්‍රකාශ කළේය.මේ යටතේ අඩු ආදායම්ලාභී ශිෂ්‍යන්ගේ මහපොළ ශිෂ්‍යාධාර ඉහළ නංවන බව පැහැදිලි කළ ඇමතිවරයා මහපොළ අරමුදල , විශ්වවිද්‍යාල ප්‍රතිපාදන කොමිසන් සභාව සහ උප කුලපතිවරු සමඟ සාකච්ඡා කර ඒ පිළිබඳ අවසන් තීරණයකට පැමිණ ඇතැයි අනාවරණය කළේය.පෙරේදා (26) බත්තර මුල්ලේ පිහිටි අමාත්‍ය නිල නිවසේ පැවැති විශේෂ මාධ්‍ය හමුවකට එක් වෙමින් ඇමැතිවරයා එසේ සදහන් කළේය.මෙම අරමුදල් ප්‍රමාණය ඉහළ නැංවීම‍ට අදාළ සියලු කටයුතු සකස් කර තිබිය දී අන්තවාදී පිරිසක් පා ගමනක් යෑමට සුදානම් වන බව කී ඒ මහතා පෙරටුගාමින් සහ ජ‍විපෙ ගෙන යන මෙම වැඩපිළිවෙළ අසාර්ථක ප්‍රයත්නයක් යැයි සඳහන් කළේය.ශ්‍රි ලංකාවේ විශ්වවිද්‍යාල පද්ධතිය ලෝක ශ්‍රේණිගත කිරීමේ 14වන තැනට පත් කිරීම තම ඒකායන අරමුණ බව කී ඇමැතිවරයා ඒ වෙනුවෙන් විදේශ සිසුන්ට මෙරට ජනාධිපති විශේෂ උපාධි අවස්ථා ඇති කළ බවත් ඒ අනුව මෙම වසරේ විදේශ සිසුන් 100දෙනෙක් මෙරට විශ්වවිද්‍යාල අධ්‍යනය කටයතු සඳහා මෙරටට පැමිණ ඇති බවත් මෙම වැඩපිළිවෙළ ආරම්භ කළ වසරේ මෙරටට පැමිණි සිසුන් සිව් දෙනාගෙන් දෙදෙනෙක් ආපසු ගිය බවත් අනාවරණය කළේය.මෙරට විශ්වවිද්‍යාල වරම් අහිමිවන අපේ දරුවෝ නේපාලය , භූතානය බංගලාදේශයට ගොස් දුක් විදින බව අනාවරණය කළ ඇමැතිවරයා ඒ දරුවන් වෙනුවෙන් මෙරට පෞද්ගලික විශ්වවිද්‍යාල ඇති කළ යුතු බවට රජය තීන්දු කළ බව පැවසීය.කොන්දේසි මත මෙරට වෛද්‍ය උපාධිය පිරිනමන ආයතනයක් ලෙස මාලඹේ වෛද්‍ය විද්‍යාලය රජය පිළිගන්නා බව කී අමාත්‍යවරයා එහි සියලු ප්‍රශ්න මේවන විට නිරාකරණය කර ඇති බැවින් අධ්‍යනය කටයුතු අරඹිය හැකි බවත් එහි ශික්ෂණ රෝහලක් ඇතැයි ද රාගම පේරාදෙණිය සහ කොළඹ වෛද්‍ය පිඨයේ වෛද්‍යවරු එහි ඉගැන්වීම් සිදු කරන බවද කීය. විශ්වවිද්‍යාලවලට බඳවා ගන්නා නවක දරුවන්ට නායකත්ව පුහුණු වැඩසටහන සැප්තැම්බර් 6වෙනි දා ඇරඹෙන බවද ඒ මහතා වැඩි දුරටත් පැවසීය.    </content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082812</link>
    <topic>ආබාධ සහිත පුද්ගලයන්ගේ රාජ්‍ය කලා උළෙලටඅයැදුම්පත් කැඳවේ</topic>
    <author>රක්ෂණ ශ්‍රියන්ත</author>
    <content>විශේෂ අවශ්‍යතා ඇති (ආබාධ සහිත) තැනැත්තන් සඳහා වන රාජ්‍ය කලා උළෙල සඳහා අයැදුම්පත් බාරගැනීම ආරම්භ කර තිබේ.ශ්‍රී ලංකාවේ මුළු ජනගහනයෙන් 7% ක් පමණ විවිධ විශේෂ අවශ්‍යතා ඇති (ආබාධ සහිත) පුද්ගලයෝ වෙති.මේ කලා උළෙල දිස්ත්‍රික් හා ජාතික මට්ටමින් පැවැත්වෙන අතර දිස්ත්‍රික්කයෙන් ප්‍රථම ස්ථාන ලබාගන්නා කලාකරුවන් රාජ්‍ය කලා උත්සවය සඳහා සුදුසුකම් ලබන අතර විශේෂ අවශ්‍යතා ඇති (ආබාධ සහිත) තැනැත්තන්ගේ රාජ්‍ය කලා උත්සවය ජාත්‍යන්තර ආබාධිත දිනය වන දෙසැම්බර් 03 වන දින කොළඹ දී පැවැත්වීමට කටයුතු යොදා ඇත.මේ කලා උළෙල සඳහා ඕනෑම ආබාධිත ශ්‍රී ලාංකිකයෙකුට සහභාගීවිය හැකිය. ‍සියලුම තරග සීමිත , විවෘත හා රෝද පුටු යන ප්‍රධාන අංශ 03 යටතේ පැවැත්වෙන අතර උපතින්ම ආබාධිත තරගකරුවන්ට සීමිත අංශය යටතේ ද රෝගාබාධ හා අනතුරු නිසා ආබාධිත තරගකරුවන්ට විවෘත අංශය යටතේ ද ඉදිරිපත්විය හැකිය. ප්‍රධාන අංශ තුන යටතේ නර්තනය, සංගීත භාණ්ඩ වාදනය, ගීත ගායනය , බෙරවාදනය, චිත්‍ර නිර්මාණය හා නාට්‍ය නිර්මාණය යන අංශවලින් තරග පැවැත්වේ.මේ සුවිශේෂ රාජ්‍ය කලා උළෙලට සහභාගී විමට කැමැති ආබාධිත තරගකරුවන් 2014 සැප්තැම්බර් 15 වන දිනට ප්‍රථම තමන් පදිංචි (ස්ථිර/තාවකාලික) ප්‍රදේශයේ දිස්ත්‍රික් හෝ ප්‍රාදේශීය ලේකම් කාර්යාලයේ සංස්කෘතික අංශයෙන් හෝ සංස්කෘතික කටයුතු දෙපාර්තමේන්තුවේ නිල වෙබ් අඩවියෙන් (www.culturaldept.gov.lk) අයැදුම්පත ලබාගෙන සම්පූර්ණ කර තමන් පදිංචි ප්‍රදේශයේ ප්‍රාදේශීය ලේකම් කාර්යාලයේ සංස්කෘතික අංශය වෙත බාරදිය යුතුයි.මේ පිළිබඳ වැඩි විස්තර 0112 872031 හෝ 071 4445868 දුරකතන අංකවලින් විමසිය හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082813</link>
    <topic>අද තිබෙන්නේ මාධ්‍ය නිදහසඋපරිමයෙන් පවතින යුගයක්</topic>
    <author>ඉන්දික පොල්කොටුව</author>
    <content>විද්‍යුත් හා මුද්‍රිත මාධ්‍ය අංශයන්හි වැඩිම මාධ්‍ය ආයතන ප්‍රමාණයක ක්‍රියාකාරිත්වය පවතින මේ යුගය මාධ්‍ය නිදහස උපරිමයෙන් පවතින යුගය කැයි ජනමාධ්‍ය හා ප්‍රවෘත්ති අමාත්‍ය කැබිනට් ප්‍රකාශක කෙහෙළිය රඹුක්වැල්ල මහතා පැවැසීය.මේ මගින් ජනතාවට තොරතුරු දැන ගැනීමේ පුළුල් පරාසයක් පවතින බවත් එමෙන්ම මාධ්‍යයට හ‍ා මාධ්‍යවේදීන්ට තම මාධ්‍ය ක්‍රියාකාරකම් සඳහා වර්තමානයේ පූර්ණ නිදහසක් පවතින බවත් අමාත්‍යවරයා කීය.මහනුවර කැන්ඩි සිටි සෙන්ටර්හිදී පැවැති ප්‍රවෘත්ති සාකච්ඡාවක දී ඒ මහතා මේ බව පැවැසීය. මෙරට ලියාපදිංචි පුවත්පත් සඟරා 154ක් පවතින්නේ යැයි ද ඉන් එක් මාධ්‍ය ආයතනයක් හැරුණුවිට අන් සියල්ලම පෞද්ගලික මාධ්‍ය ආයතන බව ද රඹුක්වැල්ල මහතා කීය.එමෙන්ම ගුවන්විදුලි නාලිකා 52ක් හා රුපවාහිනි නාලිකා 22ක් පවතින බවත් ඉන් නාලිකා දෙක බැගින් පමණක් රාජ්‍ය මාධ්‍ය වන බවත් අමාත්‍යවරයා පැවැසීය.මෙරට ඇතැම් මාධ්‍යයන් කිසිම පදනමක් නොමැතිව ජනාධිපතිතුමන්ට ජනාධිපතිතුමන්ගේ පවුලේ අයට අමාත්‍යවරුන්ට ආණ්ඩුවට පහර පිට පහර එල්ල කළ ද මේ රටේ මාධ්‍ය නිදහස කිසිලෙසකින් හෝ කප්පාදු නොකරන රජය දවසින් දවස මාධ්‍ය නිදහසට උපරිමයෙන් අවස්ථාව ලබා දෙන්නේ යැයි රඹුක්වැල්ල මහතා කීය.විපක්ෂය පවසන ආකාරයට රාජ්‍ය මාධ්‍යයට පක්ෂග්‍රාහියැයි කිසි ලෙසකින් ඇඟිල්ල දිගු කළ ‍ෙනාහැකි බව ද මේ රටේ ක්‍රියාත්මක අනෙකුත් 98%ක පෞද්ගලික මාධ්‍ය ක්‍රියාකාරිත්වය පිළිබඳ විපක්ෂයේ එම පිරිස් නිහඬ බව ද අමාත්‍යවරයා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082814</link>
    <topic>යුද හමුදා සංදර්ශනයනාවලපිටිය ජයතිලකක්‍රීඩාංගණයේ දී</topic>
    <author>අසේල කුරුළුවංශ හා ඉන්දික පොල්කොටුව</author>
    <content>ශ්‍රී ලංකා යුද්ධ හමුදාව හයවැනි වරටත් සංවිධාන කරන හමුදා සංදර්ශනයක් මේ මස 29,30 හා 31යන තෙදින නාවලපිටිය ජයතිලක ක්‍රීඩාංගණයේ දී දිනපතා සවස 2 සිට 5.30 දක්වා පැවැත්වෙයි.මෙම සංදර්ශනය අවසන් වරට වයඹ පළාතේ දී පවත්වා තිබෙන අතර මහනුවර දිස්ත්‍රික්කයේ මෙවැන්නක් පැවැත්වෙන ප්‍රථම අවස්ථාව මෙය වේ. මහනුවර බූවැලිකඩ පිහිටි යුද හමුදා සංඥා බළකා පුහුණු මධ්‍යස්ථානයේ දී පැවති මාධ්‍ය හමුවක දී මේජර් ජනරාල් මනෝ පෙරේරා මහතා මේ බව පැවසීය.සංදර්ශනය ආරම්භ කිරීමට පෙර දින (28) සවස 2ට යුද හමුදාපතිවරයාගේ උපදෙස් මත පාසල් ළමුන් හා රණවිරු පවුල් සාමාජිකයන් වෙනුවෙන් පමණක් විශේෂ සංදර්ශනයක් නොමිලේ පවත්වන බවද ඒ මහතා පැවසුවේය.සංදර්ශනය නැරඹීමට පැමිණෙන ජනතාවගේ ගමන් පහසුව වෙනුවෙන් මහනුවර සිට නාවලපිටිය දක්වා 28 සිට දිනපතා දහවල් 12ට විශේෂ දුම්රියක් ධාවනයේ යොදවන බවද මනෝ පෙරේරා මහතා පැවසුවේය.යුද හමුදා පැරෂූට්, සරඹ , අවි , යතුරු පැදි , තූර්ය වාදන ආදී සංදර්ශන ඇතුළු යුද හමුදා සාමාජිකයන්ගේ ක්‍රියාකාරකම් රැසක් මෙහිදී දැක බලා ගැනීමට මහජනතාවට අවස්ථාව ලැබෙයි.ත්‍රස්තවාදය පරාජය කිරීමේ සටනේ දී මෙරට ජනතාව ආරක්ෂක හමුදාවන්ට දැක්වූ සහයෝගයට කෘතගුණ දැක්වීමක් ලෙස මෙම සංදර්ශන පවත්වන බව මේජර් ජනරාල් මනෝ පෙරේරා මහතා පවසා සිටියේය.බ්‍රිගේඩියර්වරුන් වන නිශ්ශංක රණවන, එස්.පී සෙනවිරත්න, කේ.ජේ ජයවීර, එම්.එම් කිත්සිරි යන මහත්වරු මේ ප්‍රවෘත්ති සාකච්ඡාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082815</link>
    <topic>ප්‍රාදේශීය මට්ටමින් සමුළු පවත්වාඊට ජනතාව ගෙන්වා පෙන්වන්න</topic>
    <author>සිතාරා සේනානී සහ නුවන් කොඩිකාර</author>
    <content>ජනතාව සිටින තැනට ගොස් පත්‍රිකා නොබෙදා ප්‍රාදේශීය මට්ටමින් සමුළු පවත්වා ඊට ජනතාව ගෙන්වා පෙන්වන්නැයි තමන් විපක්ෂයට අභියෝග කරන බව එක්සත් ජනතා නිදහස් සන්ධානයේ මහ ලේකම්, පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත මහතා පැවැසීය.ශ්‍රී ලංකා නිදහස් පක්ෂය පසුගිය දා පැවැත් වු සමුළුවලට දහස් සංඛ්‍යාත ජනතාව සහභාගි වු බවත් ඉන් රජය කෙරෙහි ජනතාවගේ තිබෙන විශ්වාසය තව තවත් තහවුරු වු බවත් හෙතෙම කීවේය. ශ්‍රී ලංකා නිදහස් පක්ෂ මූලස්ථානයේ ඊයේ (27) පැවැත් වු මාධ්‍ය හමුවේ දී ඇමැතිවරයා එසේ ප්‍රකාශ කෙළේය.නව සමාජිකයන් බඳවා ගැනීම සඳහා ශ්‍රී ලංකා නිදහස් පක්ෂය ගෙන යන වැඩපිලිවළට ලංවිය හැකි වැඩපිළිවළක් කිසිදු පක්ෂයකට නොමැති බව පැවැසු ඒ මහතා ඉදිරියේ දී එවැනි වැඩසටහන් රැසක් සැලසුම් සකස්කර ඇති බව කියා සිටියේය.විපක්ෂයට මෙය දරාගත නොහැකිව විවිධ මඩ ප්‍රචාර දියත් කරමින් සිටින බවත් කවුරු කුමන දේ කිව්වද ජනතාව රජය කෙරෙහි තබා තිබෙන විශ්වාසය කිසිඳු දිනක බිඳ නොවැටෙන බවත් ප්‍රේමජයන්ත මහතා පැවැසීය.ඇමැතිවරයා මෙසේද ප්‍රකාශ කළේය.අද සමහරු ඌවේ දී බොරු ප්‍රචණ්ඩත්වයක් පෙන්වන්න උත්සහ කරනවා. අපි උපදෙස් දිලා තිබෙන්නේ අපේ අයට මැතිවරණ නීති උල්ලංගණය නොවන අයුරින් ප්‍රචාර කටයුතු සිදුකරන්න කියලායි. සමහරුන්ට පරාජය දරාගන්න බැරි වුණාම බොරු භීෂණයක් නිර්මාණය කරන්න උත්සහ කරනවා. අද අපේ පාක්ෂිකයෝ දෙන්නෙක් විපක්ෂයේ පහර දිම් නිසා රෝහල ගත කර තිබෙනවා. එතකොට මේ දේවල් විපක්ෂයට පෙන්නේ නැහැ.අපිට ඌවේ ජයග්‍රහණය ගැන කිසිඳු සැකයක් නැහැ. විපක්ෂයට එම පළාත්වල ඉඩක් නැහැ. ඒ තරමටම ජනතාව ඔවුන්ව ප්‍රතික්ෂේප කර තිබෙනවා. මේ වෙන විටත් ඌව පළාතේ අපි මැතිවරණ ප්‍රචාරක කටයුතු සාර්ථක ලෙස සිදුකරමින් යනවා. ලබන සතිය වෙනකොට ගෙයින් ගෙට යෑම් හා ආසන මට්ටමේ රැස්වීම් ආරම්භ කරනවා. එම නිසා සාර්ථකව මැතිවරණ ප්‍රචාරක කටයුතුවල යෙදෙන්න කියා මා අපේ පාක්ෂිකයන්ගෙන් , අපේක්ෂකයන්ගෙන් ඉල්ලා සිටිනවා.කම්කරු හා මිනිස් බල ඇමැති ගාමිණි ලොකුගේ මහතා ද මේ අවස්ථාවට සහභාගිවී සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082816</link>
    <topic>ඌව ඡන්දයේ දී මැතිවරණ නීති කැඩුවොත් ක්ෂණිකව නීතිය ක්‍රියාත්මක කරන්නැයි පොලීසියෙන් ඉල්ලා සිටිනවා</topic>
    <author>සිතාරා සේනානි සහ නුවන් කොඩිකාර</author>
    <content>ඌව පළාත් සභා මැතිවරණයේදී කුමන හෝ අපේක්ෂකයකු මැතිවරණ නීති උල්ලංඝනය කරන්නේ නම් හෝ මැතිවරණ ප්‍රචණ්ඩ ක්‍රියාවල යෙදෙන්නේ නම් ඒ සම්බන්ධයෙන් ක්ෂණිකව නීතිය ක්‍රියාත්මක කරන්නැයි එක්සත් ජනතා නිදහස් සන්ධානය පොලීසියෙන් ඉල්ලා සිටින බව එම සන්ධානයේ මහ ලේකම්, පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත මහතා පවසයි.එක්සත් ජනතා නිදහස් සන්ධානයේ කිසිදු අපේක්ෂකයකු මෙවැනි ක්‍රියාවලට සම්බන්ධ බවට තමන් විශ්වාස නොකරන බව කී ඒ මහතා, මැතිවරණ නීති උල්ලංඝනය නොකරන්නැයි ඌව පළාතේ මැතිවරණ බල ප්‍රදේශ බාර ඇමැතිවරුන් සන්ධානයේ සියලු අපේක්ෂකයන් හා ප්‍රාදේශීය නායකයන් නිරතුරුව දැනුම්වත් කර ඇතැයිද කීවේය.එක්සත් ජනනා නිදහස් සන්ධාන මහ ලේකම්වරයා මේ බව පැවැසුවේ එම සන්ධානයේ මෙහෙයවීමෙන් ශ්‍රී ලංකා නිදහස් පක්ෂ මූලස්ථාන ශ්‍රවණාගාරයේ ඊයේ (27) පැවැති මාධ්‍ය හමුවේදී ය.තමන්ගේ මැතිවරණ කාර්යාලවලට ප්‍රහාර එල්ල කරන බවට එක්සත් ජාතික පක්ෂය සහ ජනතා විමුක්ති පෙරමුණ එක්සත් ජනතා නිදහස් සන්ධානයට පදනම් විරහිත චෝදනා එල්ල කළත් මොනරාගල බඩල්කුඹුර සන්ධාන මැතිවරණ කාර්යාලයට නුදුරින් ජනතා විමුක්ති පෙරමුණේ මැතිවරණ රැස්වීමක් පෙරේදා (25) රාත්‍රී 11.30ට පමණ පැවැත්වීමට කටයුතු යොදා තිබියදී සන්ධානයේ මැතිවරණ කාර්යාලයට ප්‍රහාරයක් එල්ලවී තිබෙන බවත්, එහි සිටි දෙදෙනකු බරපතළ තුවාල ලබා දැනට මොනරාගල රෝහලේ ප්‍රතිකාර ලබන බවත්, එයින් එක් අයකු වෙනත් රෝහලකට මාරු කර යැවීමට තරම් බරපතළ තත්ත්වයේ පසුවන බවත් පැවැසූ මහලේකම්වරයා එම සිද්ධියේදී පොලීසිය ක්‍රියා කළ අන්දම පිළිබඳ කිසිසේත් සෑහීමකට පත්විය නොහැකි බවද පැවැසීය.තුවාලකරුවන් එම ස්ථානයේ සිට රෝහල කරා ගෙන යාමට පැයකටත් වැඩි කාලයක් බලා සිටීමට සිදුවූයේ ඉන් පසු ඇතිවූ තත්ත්වය පාලනය කිරීමට පොලීසිය අසමත්වීම නිසා බවත් කීවේය.මේ සිද්ධිය සම්බන්ධයෙන් පොලීසිය ක්ෂණිකව පියවර ගත්තේ නම් ඇතිවූ තත්ත්වය වළක්වා ගත හැකිව තිබූ බවත් කී ඒ මහතා සිද්ධිය පිළිබඳ කඩිනමින් නීති මඟින් පියවර ගන්නැයි ‍ඉල්ලා සිටින බවද කීය.මේ සිද්ධියෙන් මැතිවරණ කාර්යාලය අසළ නවතා තිබූ වාහන දෙකකට ද අලාභ හානි සිදුව තිබෙන බවත් කීය.කම්කරු ඇමැති ගාමිණි ලොකුගේ මහතා ද මේ අවස්ථාවට සහභාගී විය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082817</link>
    <topic>බෙල්ලන්විල පාවාඩ පෙරහර අද</topic>
    <author>සුභාෂිණී සේනානායක</author>
    <content>රටට දැයට සෙත් පතා වාර්ෂිකව පවත්වනු ලබන බෙල්ලන්විල ඇසළ පෙරහර මංගල්‍යයයේ පාවාඩ පෙරහර අද (28) වීථී සංචාරය කෙරේ. මල් පෙරහරින් පසුව විහාරස්ථානයෙන් පිටතට ගමන් කරන පාවාඩ පෙරහර සර්වඥ ධාතු කරඩුවද හිස මතින් වැඩමවීම සිදු කරයි.රන්සිවිලි පෙරහර හෙට(29) සහ අවසන් රන්දෝලි පෙරහර අනිද්දා (30) පැවැත්වේ.උඩරට පහතරට සබරගමු ඇතුළු සාම්ප්‍රදායික නර්තන අංගයන්ගෙන් මෙන්ම අලි ඇතුන්ගෙන් සමන්විත ඇසළ පෙරහරට සඳහා රාජ්‍ය අනුග්‍රහය මෙන්ම විවධ පාර්ශ්වයන්ගෙන් ලැබුණු උපකාර පුන්‍යානුමෝදනා සහිතව සිහිපත් කරන බව ශ්‍රී ජයවර්ධනපුර විශ්ව විද්‍යාලයේ කුලපති බෙල්ලන්විල විහාරාධිකාරි මහාචාර්ය බෙල්ලන්විල විමලරතන අනුනාහිමියෝ පවසති.ජාතියේ ප්‍රෞඩත්වය කියා පාමින් වීථි සංචාරය කෙරන බෙල්ලන්විල ඇසළ පෙරහරට විවිධ පළාත්වලට අයත් නර්තන කණ්ඩායම් මෙන්ම අලි ඇතුන් විශාල පිරිසක්ද ගමන් කරයි.වාර්ෂිකව පවත්වන ඇසළ පෙරහර මංගල්‍යයේ 64 වන පුණ්‍යෝත්සවය පසුගිය 14 වනදා ආරම්භ වූ අතර ඒ නිමිත්තෙන් රජයේ ප්‍රවෘත්ති දෙපාර්තමේන්තුවේ ඊයේ (27) පවැති මාධ්‍ය හමුවකට එක් වෙමින් උන්වහන්සේ එසේ පැවසූහ.වැඩිදුරටත් අදහස් දැක්වූ අනුනාහිමියෝ මෙසේද කීහ.64 වන වරටයී මේ පින්කම පැවැත්වෙන්නේ.බෙල්ලන්විල බෝධිරාජයාණන් වහන්සේ ‍ඓතිහාසික වටිනාකමකින් යුත් බෝධියක්. විශාල බැතිමතුන් පිරිසක් බෙල්ලන්විල බෝධීන් වහන්සේට පුද පූජා පවත්වනවා.බෙල්ලන්විල විහාරාධිපතිව වැඩසිට අපවත්වූ බෙල්ලන්විල ශ්‍රී සෝමරන නාහිමියන් අපවත් වී වසර 30ක් සපිරීම නිමිතිකොටගෙන ගුණානුස්මරණ ධර්මදේශනාවන්ගෙන් මේ පින්කම අගොස්තු මස 14 වනදා අරම්භ කළා.දින තුනක් ධර්ම දේශණා පැවැත්වීමෙන් අනතුරුව සති පිරිත් දේශණාව ආරම්භ කළේ අගොස්තු 17 වනදායි.සති පිරිත් දෙශණාව අවසන් වූයේ 23 වනදායි.සතියක් පුරා පැවැත් වූ සතිපිරිත් දේශණය ශ්‍රවණය කිරීම උදෙසා දිවයිනේ නන් දෙසින් විශාල පිරිසක් පැමිණියා. කුඹල් පෙරහර දේවදූත පෙරහර එදින පැවත්වු අතර දොරදඩ අස්න දෙශණාවද එදිනම පැවැත්වුණා. අගොස්තු මස 24 වනදා ආරම්භ වූ මල් පෙරහර ඊයේ (27) වනදායින් අවසන් වුණා.පාවාඩ පෙරහර ‍අද (28) රන්සිවිලි පෙරහර හෙට (29) සහ අවසන් රන්දෝලි පෙරහර අනිද්දා (30) පැවැත්වෙනවා. පෙරහර නැරඹී‍ම සඳහා නන් දෙසින් පැමිණෙන බැතිමතුන් උදෙසා සියලු මාර්ග ආවරණය වන පරිදි බස් රථ යොදවා තිබෙනවා.මේ සම්බන්ධයෙන් පෙරහර කමිටුව ශ්‍රී ලංකා ගමනා ගමන මණ්ඩලය සහ මගී ප්‍රවාහන අධිකාරිය සමඟ සාකච්ඡා කර පෙරහර නැරඹීමට පැමිණෙන ජනතාවට අවශ්‍ය ප්‍රවාහන පහසුකම් සපයා තිබෙනවා. එමෙන්ම පෙරහර ආවරණය කිරීම සඳහා පැමිණෙන සියලුම මාධ්‍ය ආයතන නියෝජනය කරන මාධ්‍යවේදීන් සඳහා පීඨීකා කිහිපයක් සකස් කර තිබෙනවා.පෙරහර නරඹන්නන්ට අවශ්‍ය නම් පෞද්ගලික වාහන නැවැත්වීම සඳහා අවසරපත් මුලින් වෙන් කරවා ගත හැකියි.ශ්‍රී ලංකා පොලිසිය මඟින් විශේෂ රථවාහන සැලැස්මක් සකස් කර ඇති අතර බැතිමතුන්ගේ ආරක්ෂාවට විශේෂ වැඩපිළිවෙළක් සකස් කර ඇත. පෙරහර අතිඋත්කර්ෂවත් අන්දමින් පැවැත්වීමට වෙහෙසුණු මුල්‍යමය ආධාර ලබා දුන් සියුලු බැතිමතුන්ට මෙන්ම රාජ්‍ය අනුග්‍රහය ලබා දුන් සියලුම ආයතවලට මෙන්ම පෙරහර කමිටුව කුලඟන කමිටුව ඇතුළු සියලු සංවිධානවලට තම ස්තූතිය පළ කරන බවද නාහිමියෝ වැඩිදුරටත් පැවසූහ.මොරටුව ගල්කිස්ස මහනගර සභාවේ නියෝජ්‍ය නගරාධිපති ‍පෙරහර කමිටුවේ ලේකම් කේසරලාල් ගුණසේකර, ජාතික සංවර්ධනය පිළිබඳ මාධ්‍ය මධ්‍යස්ථානයේ අධ්‍යක්ෂ ආරිය රූබසිංහ ප්‍රවෘත්ති දෙපාරතමේන්තුවේ සහකාර ලේකම් කේ පී ජයන්ත යන මහත්වරුන් ඇතුළු පිරිසක් ‍මේ අවස්ථාවටඑක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082818</link>
    <topic>ජනතාව ආර්ථික වශයෙන් ශක්තිමත් වනතුරුරජය සහනාධාර කප්පාදු කරන්නේ නෑ</topic>
    <author>නුවන් කොඩිකාර</author>
    <content>ආර්ථික වශයෙන් පුද්ගලයා ශක්තිමත් වනතුරු රජය මගින් ලබාදෙන සහනාධාර සහ නිසි මාර්ගෝපදේශනය කිසිසේත්ම කප්පාදු නොකරන බව අගමැති ආචාර්ය දි.මු. ජයරත්න මහතා පැවැසීය. රජයේ සංවර්ධන වැඩපිළිවෙළ සහ මහජන හිතවාදී ප්‍රතිපත්තිය විවේචනය කරන ඇතැමුන් සමස්ත රජයම විවේචනය කළත්, ඒ කිසිවකට නොසැළෙමින් ජනතාව වෙනුවෙන් කටයුතු කරන බව හෙතෙම කීය. කුඩා තේ වතු හිමියන් වෙත පාංශු සහ ජල සංරක්ෂණ කටයුතු සඳහා සහනාධාර ප්‍රතිලාභ පිරිනැමීම නිමිත්තෙන් ඉකුත් (26) වැනිදා ගම්පොළ, ජාතික උරුමය මධ්‍යස්ථානයේ දී පැවැති උත්සවයේ දී අගමැතිවරයා එසේ ප්‍රකාශ කෙළේය.ආර්ථික සංවර්ධන ඇමැති බැසිල් රාජපක්ෂ, වැවිලි කර්මාන්ත ඇමැති මහින්ද සමරසිංහ යන මහත්වරුන්ගේ සහභාගිත්වයෙන් පැවති මෙම උත්සවයේ දී මහනුවර සහ නුවරඑළිය ප්‍රදේශයන්හි ප්‍රතිලාභීන් අටසීයක් සඳහා රුපියල් ලක්ෂ විසිපහක මුදලක් බෙදාදීම මේ යටතේ සිදු කෙරිණ. අගමැති දි.මු. ජයරත්න මහතා මෙසේද කියා සිටියේය.වැවිලි කර්මාන්ත ඇමැතිවරයා වශයෙන් මා කටයුතු කළ සමයේ දී කුඩා වැවිලි කර්මාන්ත දියුණු කිරීම සඳහා වැඩපිළිවෙළ රැසක් ක්‍රියාත්මක කළා. කුඩා කර්මාන්ත දියුණු කිරීම මගින් සමස්තයක් වශයෙන් ශ්‍රී ලංකාවේ තේ කර්මාන්තය දියුණු කළ හැකියි . ජනතාව වෙත සහනාධාර රැසක් ලබා දුන්නත්, ඇතැමුන් රජයේ වැඩපිළිවෙළ නිරන්තරයෙන් විවේචනයට ලක් කරනවා . නමුත් කවුරු කුමක් කීවද ජනතාව වෙත ලබාදෙන සහනාධාර කිසිසේත්ම කප්පාදු කිරීමට අප රජය කටයුතු කරන්නේ නැහැ .රජයක් වශයෙන් ජනතාව සමෘද්ධිමත් කිරීම අපගේ ප්‍රධාන අරමුණයි. ඒ සඳහා ජනාධිපති මහින්ද රාජපක්ෂ මැතිතුමා මෙන්ම, ආර්ථික සංවර්ධන ඇමැති බැසිල් රාජපක්ෂ මහතා ද කටයුතු කරන බව මෙහිදී සිහිපත් කළ යුතුයි . අද ඇතැමුන් රජයේ කෘෂිකාර්මික වැඩපිළිවෙළ ද විවේචනය කරනවා. නමුත් ඒ කිසිවකට අප රජය කම්පා වන්නේ නැහැ.ආර්ථික සංවර්ධන ඇමැති බැසිල් රාජපක්ෂ මහතා- කාලගුණික සහ දේශගුණික හේතු මත අද විශාල වශයෙන් කෘෂිකාර්මික වගාවන්ට හානි සිදු වෙනවා.තේ වගාවට සිදුවන හානි අවම කිරීමේ අපේක්ෂාවෙන් පාංශු සංරක්ෂණය සඳහා විශාල මුදලක් ජනාධිපති මහින්ද රාජපක්ෂ මැතිතුමා වෙන් කළේ කුඩා තේ වතු හිමියන් දියුණු කිරීම උදෙසායි. මෙරට තේ වගාවෙන් 76% ක් කුඩා තේ වතු හිමියන් නියෝජනය කරනවා. අද මෙහිදී ප්‍රාදේශීය ලේකම් කොට්ඨාස 08ක කුඩා තේ වතු කැබලි 31,000ක් පමණ සංරක්ෂණය කිරීම සඳහා මූල්‍යාධාර ලබා දෙනවා. කුඩා තේ වතු හිමියන් සංගම් වශයෙන් ශක්තිමත් වී සිටීම අප මහත් සේ ඇගයීමට ලක් කරනවා . ‍ඔවුන් ශක්තිමත් වී සිටීම මගින් තේ වගාවට සිදුවන ගැටලු සඳහා සාර්ථක විසඳුම් ලබා ගැනීමේ හැකියාව ඔවුන් වෙත පැවරී තිබෙනවා .ශ්‍රී ලංකාවෙන් තේ අපනයනය කරන ප්‍රධාන වෙළෙඳ පොළ තුනක් ජාත්‍යන්තර වශයෙන් අර්බුදයට ලක් වී තිබුණත්, ජනාධිපතිතුමා එහිදී තේ නිෂ්පාදකයන්ට අසාධාරණයක් වීමට ඉඩ දුන්නේ නැහැ . තේ කර්මාන්තය පමණක් නොව, වී, අල, බඩ ඉරිඟු, ලොකු ලූනු ආදී කෘෂිකාර්මික නිෂ්පාදන ද, සෙසු කෘෂිකාර්මික නිෂ්පාදන මෙන්ම, කාර්මික ආදී නිෂ්පාදනයන් ද ආරක්ෂා කර ගැනීම සඳහා ජනාධිපතිතුමා ඒ අයුරින්ම මැදිහත් වුණා. යුද්ධයෙන් අනතුරුව මේ රටේ සුවිශාල සංවර්ධන වැඩපිළිවෙළක් ක්‍රියාත්මක කරන අතර, ඊට සමගාමීව සෞඛ්‍ය, අධ්‍යාපන, වෙළෙඳාම ආදී ප්‍රධාන ක්ෂේත්‍රයන් දියුණු කිරීමට ද අප රජය කටයුතු කරනවා .මේ අවස්ථාවට වැවිලි කර්මාන්ත ඇමැති මහින්ද සමරසිංහ, නියෝජ්‍ය ඇමැති අර්ල් ගුණසේකර, මධ්‍යම පළාත් ප්‍රධාන ඇමැති සරත් ඒකනායක, මධ්‍යම පළාත් සභා මන්ත්‍රී අගමැති පෞද්ගලික ලේකම් නීතිඥ අනුරාධ ජයරත්න, කුඩා තේ වතු සංවර්ධන අධිකාරියේ සභාපති නොඑල් පද්මසිරි කාරියවසම්, වැවිලි කර්මාන්ත අමාත්‍යාංශයේ ලේකම් දමිතා ද සොයිසා යන මහත්ම මහත්මීන් ඇතුළු විශාල පිරිසක් සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082819</link>
    <topic>තමිල්නාඩු ධීවරයන් ගෙනා අභියාචනය ඉන්දීයශ්‍රේෂ්ඨාධිකරණ‍යෙන් ඉවතට</topic>
    <author>මහින්ද අලුත්ගෙදර</author>
    <content>ශ්‍රී ලංකා නාවික හමුදාවට එරෙහිව තමිල්නාඩු ධීවරයන් ඉදිරිපත් කළ අභියාචනය ඉන්දීය ශ්‍රේෂ්ඨාධිකරණය විසින් ප්‍රතික්ෂේප කර තිබේ.ඉන්දීය ලෝක් සභාවේ නියෝජ්‍ය කතානායක එම්. තම්බිදුරේ (M. Thambidurai) සහ ඩී.එම්.කේ පක්ෂයේ පාර්ලිමේන්තු මන්ත්‍රී ඒ.කේ.එස් විජයන් (A.K.S. Vijayan) විසින් තමිල්නාඩු ධීවරයන් සම්බන්ධයෙන් අදාළ අභියාචනය එරට ශ්‍රේෂ්ඨාධිකරණ හමුවේ ඉදිරිපත් කර තිබෙන අතර එය සලකා බැලූ ත්‍රිපුද්ගල විනිසුරු මඩුල්ලක් විසින් ප්‍රතික්ෂේප කර තිබෙන බව වාර්තා වෙයි .අගවිනිසුරු ආර්.එම් ලෝදා (R.M. Lodha) සමඟ විනිසුරුවරුන් වන කුරියන් ජෝෂප් (Kurian Joseph) සහ රොහින්ටන් නාරිමන් (Rohinton Nariman) විසින් අදාළ අභියාචනය ප්‍රතික්ෂේප කර ඇත. ශ්‍රී ලංකා නාවික හමුදාව විසින් අත්අඩංගුවට ගෙන රැඳවුම් කඳවුරුවල රඳවා සිටින තමිල්නාඩු ධීවරයන්ගේ ආරක්ෂාව සම්බන්ධයෙන් නියෝගයක් ලබා ගැනීම සඳහා මෙම අභියාචනය ඉදිරිපත් කර තිබෙන අතර එය ප්‍රතික්ෂේප කරමින් අගවිනිසුරු ආර්. එම් ලෝදා මහතා ප්‍රකාශ කර ඇත්තේ මෙවැනි ගැටලු පාර්ලිමේන්තුව තුළින් විසඳා ගතයුතු බවයි.මෙවැනි රාජ්‍යත්‍රාන්ත්‍රික කරුණු කෙරෙහි අධිකරණයට මැදිහත් විය නොහැකි බව පෙන්වා දී තිබෙන ඒ මහතා අධිකරණයක් ලෙස ශ්‍රේෂ්ඨාධිකරණයට කටයුතු කිරීමේ සීමාවක් ඇති අතර අධිකරණයට රාජ්‍යතාන්ත්‍රික කරුණු සම්බන්ධයෙන් මැදිහත්විය නොහැකි බවද ප්‍රකාශ කර තිබේ. එහිදී ඉන්දීය නීතිපති මොකුල් රොහාඩ්ජි ප්‍රකාශ කර ඇත්තේ මධ්‍යම රජය මැදිහත් කරගෙන මෙම ගැටලුවට විසඳුම් සෙවිය යුතු බවයි.විදේශ ඇමැතිවරිය සමඟ මේ සම්බන්ධයෙන් සාකච්ජා කරන ලෙස ද නීතිපතිවරයා එහිදී ඉල්ලීමක් කර ඇතැයි වාර්තා වෙයි. කෙසේ වුවද මෙහිදී පෙත්සම්කරුවන් පෙන්වා දී ඇත්තේ ඉන්දීය ධීවරයින් ශ්‍රී ලංකා නාවික හමුදාව හමුවේ විවිධ දුෂ්කරතාවන්ට මුහුණ දෙමින් සිටින බවයි.ඊට මැදිහත්විම සඳහා ඉන්දීය රජයට ද මෙහිදී ප්‍රමුඛ කාර්ය භාරයක් පවතින බවද අදාළ අභියාචනයෙන් පෙන්වා දී ඇති බව සඳහන් වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082820</link>
    <topic>සුළඟ - නියඟය හා අකුණු අනතුරුවලින් පළාත් 7ක පුද්ගලයන් 1,883,249ක් පීඩාවට</topic>
    <author>උදුලා පීරිස්</author>
    <content>ධාරානිපාත වර්ෂාපතනය දැඩි සුළඟ නියඟය ,මුහුදු ඛාදනය, හා අකුණු අනතුරු හේතුවෙන් පළාත් 7ක මේ වනවිට පවුල් පන්ලක්ෂ හතළිස් දෙදහස් අටසිය පනස් අටක (542858) පුද්ගලයන් දහඅට ලක්ෂ අසූ තුන් දහස් දෙසිය හතළිස් නමයක් (1883249) පීඩාවට පත්ව හතර දෙනෙකු මරණයට පත්ව ඇතැයි ආපදා කළමනාකරණ මධ්‍යස්ථානය පවසයි. අකුණු අනතුරුවලින් තංගල්ලෙන් මරණ 2ක්ද සුරිය වැව මරණ 1ක්ද යාපනය මරණ 1ක්ද වාර්තා වී තිබේ.උතුරු පළාතේ වව්නියා පවුල් 14603ක් තුළ පුද්ගලයන් 51495ක්ද මුලතිව් පවුල් 16576 තුළ පුද්ගලයන් 56469ක්ද මන්නාරම පවුල් 20928ක්තුළ පුද්ගලයන් 76870ක්ද කිලිනොච්චිය පවුල් 21294ක් තුළ පුද්ගලයන් 74884ක්ද යාපනය පවුල් 30086ක් තුළ පුද්ගලයන් 126850ක්ද ‍ඌව, අතුරු මැද, නැඟෙනහිර පළාත්වල මොණරාගල, පොළොන්නරුව, අනුරාධපුර, අම්පාර, මඩකළපුව, ත්‍රිකුණාමලය දිස්ත්‍රික්කවල පවුල් 53512ක පුද්ගලයන් 214048කද බඩල්කුඹුර හා මොණරාගල පවුල් 14ක පුද්ගලයන් 36 දෙනෙක්ද දැඩි සුළඟින් පීඩාවට පත්ව ඇත .උතුරු මැද පළාතේ පොළොන්නරුව පවුල් 45274ක පුද්ගලයන් 147439ක්ද අනුරාධපුර පවුල් 26889ක පුද්ගලයන් 53323ක්ද අම්පාර පවුල් 10180ක පුද්ගලයන් 31278ක්ද නැඟෙනහිර පළාතේ මඩකළපුව පවුල් 71479ක පුද්ගලයන් 252673ක්ද වයඹ පළාතේ කුරුණෑගල පවුල් 139664ක පුද්ගලයන් 473125ක්ද පුත්තලම පවුල් 25412ක පුද්ගලයන් 88091ක්ද වශයෙන් නියඟය හේතුවෙන් විපතට පත්ව ඇත .දැඩි සුළඟ හා වර්ෂාව හේතුවෙන් කන්තලේ මොරවක හා ගෝමරන්කඩවක, තබරන්ගමුව පවුල් 62ක්ද දකුණු පළාතේ ගාල්ල පවුල් 310ක පුද්ගලයන් 1267ක්ද පීඩාවට පත්ව ඇත . බස්නාහිර පළාතේ කොළඹ පවුල් 72ක පුද්ගලයින් 296ක් වෙරළ ඛාදනය ‍හේතුවෙන්ද මධ්‍යම පළාතේ නුවරඑළිය පවුල් 17ක පුද්ගලයන් 61ක්ද පස්කඳු කඩා වැටීමෙන් පීඩාවට පත්ව ඇත. පීඩාවට පත්ව ඇති ජනතාවට සහන සැපයීමේ කටයුතු ආපදා කළමනාකරණ අමාත්‍යාංශයේ උපදෙස් මත ප්‍රාදේශීය ලේකම්වරු හරහා සිදු කෙරෙනු ඇත .</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=n14082821</link>
    <topic>වියට්නාම-ශ්‍රී ලංකා වෙළෙඳ අගය අ: ඩොලර් 300 දක්වා වර්ධනය කිරීමට පියවර</topic>
    <author>චමීර ඇල්ලදෙණිය</author>
    <content>වියට්නාමය සහ ශ්‍රී ලංකාව අතර 2013 වසරේ වෙළෙඳ අගය අමෙරිකානු ඩොලර් බිලයන 266ක් වන අතර එය මේ වසරේදී අමෙරිකානු ඩොලර් 300 දක්වා වර්ධනය කිරීමට කර්මාන්ත හා වාණිජ කටයුතු අමාත්‍යාංශය පියවර ගෙන ඇත . 2012 දී අමෙරිකානු ‍ඩොලර් මිලියන 1195ක්වූ ද්වීපාර්ශ්වික වෙළෙඳ අගය 2013 දී අමෙරිකානු ඩොලොර් මිලියන 2244 දක්වා ඉහළ ගොස් ඇත.මෙය 88% ක වර්ධනයකි. මහින්ද චින්තන වෙළෙඳ අරමුණු මගින් ශ්‍රී ලංකාවේ ආර්ථිකය, ගෝලීය වෙළෙඳපොළ සමඟ සංකලනය කිරීමට බලාපොරොත්තු වන බවත් විශේෂයෙන්ම ආසියානු රටවල් සමඟ සමීප සබඳතා ඇතිකර ගැනීමට ප්‍රමුඛත්වය ලබාදෙන බවත් කර්මාන්ත හා වාණිජ කටයුතු ඇමැති රිෂාඩ් බදියුදීන් මහතා පවසයි . ඇමැතිවරයා හා වියට්නාමයේ වෙළෙඳ හා කර්මාන්ත ඇමැති වූ හූයි හොආන්ග් (Vu Huy Hoang) මහතා සමඟ පැවැති සාකච්ඡාවේදී මෙම‍ කරුණු අනාවරණය විය.2012 දී 6.3% ක්වූ ශ්‍රී ලංකාවේ දළ දේශීය නිෂ්පාදනය, 2013 වර්ෂයේදී 7.3% දක්වා වර්ධනය කර ගැනීමට සමත්වූ බව පැවසූ ඇමැතිවරයා පසුගිය මාසයේ නිකුත් කළ, ජාත්‍යන්තර මූල්‍ය අරමුදලේ වාර්තාව මගින් ශ්‍රී ලංකාව ශීඝ්‍රයෙන් දියුණුවට පත්වන ආසියානු ආර්ථිකය බව නිවේදනය කර තිබීම අපගේ ආර්ථික දැක්ම නිවැරදි බවට ලද හොඳ සහතිකයක් බවද පෙන්වා දුන්නේය .</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=r1408281</link>
    <topic>ගම්පහ විසිතුරු මල් හා ශාක වගාව වැඩිදියුණුවට මුදල්</topic>
    <author>ගම්පහ මධ්‍යම සමූහ - පී. ඒ. ඔලිවර් පෙරේරා</author>
    <content>රටේ ආර්ථිකය නඟාසිටුවීමේ කටයුත්ත යටතේ ස්වයං රැකියාලාභීන්ගෙන් වැඩි දායකත්වයක් ලබාගැනීමේ අරමුණින් දිවි නැඟුම වැඩසටහන යටතේ ගම්පහ දිස්ත්‍රික්කයේ විසිතුරු මල් හා ශාක වගාව වැඩිදියුණු කිරීමේ ව්‍යාපෘතියක් සඳහා රුපියල් කෝටි 2 ක මුදලක් වෙන්කර ඇති බව ගම්පහ දිසා ලේකම් ජේ. ජේ. රත්නසිරි මහතා පවසයි.දිසා ලේකම්වරයා එසේ පවසා සිටියේ දිවි නැඟුම දෙපාර්තමේන්තුව ආරම්භ කිරීමෙන් පසු ගම්පහ දිසා ලේකම් කාර්යාලයේ පැවති ගම්පහ දිස්ත්‍රික් බැංකු සංගම් හා මහා සංගම් නිලධාරීන්ගේ ප්‍රගති සමාලෝචන රැස්වීමේදීය.රැස්වීම ආරම්භයේදී ගම්පහ දිස්ත්‍රික් ලේකම් කාර්යාලයේ සමෘද්ධි කොමසාරිස් සහකාර කාර්යාලය මඟින් පිළියෙල කර තිබූ 2013 ගම්පහ දිස්ත්‍රික් දිවි නැඟුම වැඩසටහනේ ප්‍රගති වාර්තාව සාකච්ඡාවට ගන්නා ලදී,</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=r1408282</link>
    <topic>කුරුණෑගල නගරය අලුත් කරන්නදසලක්ෂ 18ක් වෙන් කරයි</topic>
    <author>කුරුණෑගල මධ්‍යම විශේෂ ආරියපාල වංශතිලක</author>
    <content>රුපියල් දසල්ෂ 1800 කුරුණෑගල නගර සංවර්ධනය සඳහා වෙන් කොට තිබෙන බැව් සමූපකාර හා අභ්‍යන්තර වෙළෙඳ කටයුතු ඇමැති ජොන්ස්ටන් ප්‍රනාන්දු මහතා පසුගියදා (25) කුරුණෑගල දිස්ත්‍රික් ලෙ‍්කම් කාර්යාල, ශ්‍රවණාගාරයේදී පැවැති සංවර්ධන සභා කමිටු රැස්වීමේදී කියා සිටියේය. ඒ මහතා මෙසේ ද කීය.කුරුණෑගල නගර සංවර්ධනයට අමතරව තවත් සුළු නගර 35ක් සංවර්ධනය කරන බවත් ‘දිවිනැඟුම’ වැඩ සටහන යටතේ 2014 වර්ෂය සඳහා රුපියල් දසලක්ෂ 116ක් මධ්‍යම රජයෙන් ලබා දී තිබෙනවා.ගොවිජන හා සුළු වාරිමාර්ග සඳහා රුපියල් දසලක්ෂ 321ක් ද දිස්ත්‍රික්කය පුරා ක්‍රියාත්මක වන ව්‍යාපෘති 5648න් දැනට ව්‍යාපෘති 467ක වැඩ අවසන් කොට තිබෙන අතර මේ සඳහා රුපියල් දසලක්ෂ 4500ක් ලබාදීලා.මෙහිදී පැමිණ සිටි නිලධාරීන් දැනුවත් කළ ඇමැතිවරයා ආර්ථික සංවර්ධන අමාත්‍යාංශය හරහා ක්‍රියාත්මක වන කාපට් ව්‍යාපෘතිය යටතේ මාර්ග 30ක් සංවර්ධනය වෙමින් පවතිනවා.පළාත් අධ්‍යාපන අධ්‍යක්ෂ ජේ.ජී. එච්. තිලකරත්න මහතා- ද්වීතික පාසල් 1000ක් සංවර්ධනය කිරීමේ ව්‍යාපෘතිය යටතේ දැනට කුරුණෑගල දිස්ත්‍රික්කයේ පාසල් 70ක වැඩ අවසන් කොට තිබෙනවා. මේ සඳහා රුපියල් දසලක්ෂ 160ක් ලෝක බැංකු ආධාර ලැබී තිබෙනවා.වැව් ගැඹුරු කිරීමේ ව්‍යාපෘතිය යටතේ කුරුණෑගල දිස්ත්‍රික්කයේ ප්‍රාදේශීය ලේකම් කොට්ඨාස 10ක වැව් ගැඹුරු කිරීමට සැලසුම් කොට තිබෙන අතර මෙම යල් කන්නයේ කුඹුරු හෙක්ටයාර් 20655ක් නියගයන් හානියට පත් වී ඇතැයි දිස්ත්‍රික් ලේකම් හිටිසේකර මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=r1408283</link>
    <topic>කළුතර පැතිරෙ‍න ඩෙංගු මඬින්නප්‍රදේශ 14ක නිරතුරු වැඩසටහන්</topic>
    <author>වාද්දුව සමූහ - එස්. ආර්. පියදාස</author>
    <content>කළුතර දිස්ත්‍රික්ක‍යේ පැතිර යන ඩෙංගු උවදුරට පිළියම් වශයෙන් දිස්ත්‍රික්කයේ ප්‍රාදේශීය සෞඛ්‍ය නිලධාරි කොට්ඨාස දාහතරක නිරතුරුවම ඩෙංගු මදුරු මර්දන වැඩසටහන් ක්‍රියාත්මක වේ.කළුතර දිස්ත්‍රික් සෞඛ්‍ය සේවා අධ්‍යක්ෂ දොස්තර උදය රත්නායක මහතාගේ උපදෙස් පරිදි ඒ ඒ ප්‍රාදේශීය සෞඛ්‍ය වෛද්‍ය නිලධාරීන්ගේ අධීක්ෂණයෙන් ඒ ඒ ගම්මානවල මහජන සෞඛ්‍ය පරීක්ෂකවරුන් විසින් එම මර්දන වැඩසටහන් සංවිධානය කෙරේ.එහිදී ඩෙංගු මදුරු නාශකය ඩෙංගු මදුරුවන් බෝවීම වැළැක්වීම පිළිබඳව නිවැසියන් දැනුවත් කිරීම සහ මේ සඳහා අදාළ ක්‍රියාත්මක කිරීම ද සිදු කෙරේ.මෙවැනි ඩෙංගු මදුරු මර්දන වැඩපිළිවෙළක් ඉකුත් පානදුර සෞඛ්‍ය වෛද්‍ය නිලධාරි කොට්ඨාසයේ ග්‍රාම සේවා වසම් අංක 708 පොතුපිටිය මහජන සෞඛ්‍ය පරීක්ෂක ගාමිණී ගුණතිලක මහතා විසින් සංවිධානය කර තිබුණි.නාවික හමුදාව, පොලිසිය, ඩෙංගු මර්දන ජනාධිපති කාර්ය සාධක බළකාය, මහජන සෞඛ්‍ය පරීක්ෂකවරු සහ ග්‍රාම නිලධාරීහු මීට සම්බන්ධ වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=r1408284</link>
    <topic>මිරිස්වත්ත පාලම ඉදිකරන්න ලක්ෂ තිහක්</topic>
    <author>වාද්දුව සමූහ - එස්. ආර්. පියදාස</author>
    <content>පානදුර ප්‍රාදේශීය සභා බලප්‍රදේශයේ මිරිස්වත්ත පාලම ඉදිකිරීම සඳහා “පළාත් නැඟුම 2014” යටතේ රුපියල් ලක්ෂ තිහක මුදලක් වෙන්කර ඇතැයි පානදුර ප්‍රාදේශීය සභා සභාපති ඉෆාස් තබුහාන් මහතා පැවසීය. මෙම ඉදිකිරීම, බිම සකස් කිරීම සහ පාලම් වැට ඉදිකිරීම යන පියවර දෙක යටතේ සිදුකෙරෙනු ඇත. එම ඉදිකිරීම් සඳහා එක පියවරකට රුපියල් ලක්ෂ පහළොව (රුපියල් 15,00000/-) බැගින් ඇස්තමේන්තු කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=r1408285</link>
    <topic>ගම්පහ දිසාවේ සුළු වාරිමාර්ග හාපුරන් කුඹුරු සංවර්ධනයට පියවර</topic>
    <author>ගම්පහ සංචාරක නිමල් ජයසිංහ</author>
    <content>ගම්පහ ගොවිජන සංවර්ධන දිස්ත්‍රික් කාර්යාලය මඟින් 2014 ගම්පහ ප්‍රාදේශිය ලේකම් කොට්ඨාසයේ සුළුවාරිමාර්ග හා පුරන්කුඹුරු නැවත වගාකිරීමේ වැඩ සටහන වෙනුවන් ගම්පහ ප්‍රාදේශීය ලේකම් කොට්ඨාසයට පමණක් රුපියල් දසලක්ෂ 12ක් ප්‍රතිපාදන වෙන්කර ඇත.ඒ අනුව ගම්පහ ප්‍රාදේශීය ලේකම් කොට්ඨාසයට අයත් පහත දැක්වෙන ව්‍යාපෘති ඉදිකිරීමට එම ප්‍රතිපාදන වෙන්කර ඇත. පොල්කඳවල ඇළ ප්‍රතිසංස්කරණය සහ අමුණක් ඉදිකිරීම හා බෝක්කු 2ක් ඉදි කෙරේ.අමුණුගොඩ උතුර දඹුවවත්ත යායේ පැතිබැම්මේ දෙවන කොටස ඉදිකිරීම, ඉහළ ඉඹුල්ගොඩ දකුණු මහයායේ මැද ඇළට වැව් අමුණක් සෑදීමද වේ.ගල් ළිඳ ළඟ අමුණ සෑදීම, කළුවල යාය ඇළ මාර්ගය ප්‍රතිසංස්කරණය පොතුගොල්ල යායේ දියබස්නා ඇළ ප්‍රතිසංස්කරණය, සැපයිම් හා ඇළමාර්ග ශුද්ධ කිරීම, ඇළ මාර්ග ප්‍රතිසංස්කරණය කිරීම වනාතවත්ත සුසානභූමිය ළඟ සිට අඹගහවෙල කුඹුරුයාය හරහා හල්කණුවල ළිංවල දක්වා ඇළ මාර්ගය ප්‍රතිසංස්කරණය හීන් පන්විලයාය, තනිපොල්ගහ අමුණ, දොරවල් දමා එම හින්පන්විල ඇළ ප්‍රතිසංස්කරණය ගොන් කොටුවයාය පුරන් කුඹුර ආශ්‍රිත වාරිමාර්ගය ප්‍රතිසංස්කරණය, තිත්තයාය ඇළ හරහා ට්‍රැක්ටර් පැන්නුමක් ඉදිකිරීම හා ඇළ මාර්ග ප්‍රතිසංස්කරණයද වේ.මිනුවන්ගොඩ ප්‍රාදේශීය ලේකම් කොට්ඨාසයට රුපියල් මිලියන 11ක්ද, කටාන ප්‍රාදේශීය ලේකම් කොට්ඨාසයට මිලියන 5ක්ද, අත්තනගල්ලට මිලියන 11ක්ද, දොම්පේට මිලියන 13ක්ද, දිවුලපිටියට මිලියන 12ක්ද, මහරට මිලියන 8ක්ද, බියගමට මිලියන 6ක්ද, ජාඇළට මිලියන 4ක්ද, මිරිගමට මිලියන 12ක්ද, ආදි වශයෙන් සුළු වාරිමාර්ල හා පුරන්කුඹුරු නැවත වගාවට ප්‍රතිපාදන වෙන්කර දී ඇතිබව ගම්පහ ගොවිජන සේවා සහකාර කොමසාරිස්වරිය ඉදිකිරිපත් කළ ප්‍රගතිවාර්තාවේ දැක්වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=r1408286</link>
    <topic>බුලත්කොහුපිටියවසම් 2ක ඉඩම් හිමිකම්පරීක්ෂණඅවසන්</topic>
    <author>බුලත්කොහුපිටිය සමූහඩබ්ලිව්.රෝහණ</author>
    <content>බුලත්කොහුපිටිය නගර සංවර්ධන සැලසුම යටතේ අලවතුර හා බුලත්කොහුපිටිය යන ග්‍රාම සේවා වසම්වල ඉඩම් හිමිකම් පරික්ෂණ මේ වන විට පවත්වා අවසන් කර ඇති බව බුලත්කොහුපිටිය ප්‍රාදේශීය ලේකම් රම්‍යා ජයසුන්දර මහත්මිය පැවැසුවාය.ඉදිරියේ දී ලෑවල ග්‍රාම සේවා වසමේ ඉඩම් හිමිකම් පරික්ෂණ අවසන් වූ වහාම ග්‍රාමසේවා වසම් තුනෙහිම ඉඩම් අහිමි වන්නන් වෙනුවෙන් එම ඉඩම්වල වටිනාකම තක්සේරු කර ඉදිරි ක්‍රියා මාර්ග ගන්නා බව ද ප්‍රාදේශීය ලේකම්වරිය පැවැසුවා ය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=r1408287</link>
    <topic>සමඟිපුර බස් ධාවනයඇනහිටලා</topic>
    <author>වයිමන් හෙට්ටිආරච්චි</author>
    <content>ගම් හයක වැසියන්ට සැනසිල්ලක් ගෙන දෙමින් ඇරඹූ ශ්‍රී ලංගම බස් ධාවනය අවුරුද්දකට පමණක් සීමා කර නතර කිරීම නිසා කෑගල්ල දිස්ත්‍රික්කයේ ගලිගමුව ප්‍රාදේශීය ලේකම් කොට්ඨාසයේ කීනගම වසමේ සමඟිපුර විශාල ජනකායක් යළි දුකට පත් වී සිටිති.මේ බස් රථ ධාවනය නතර කරළීම නිසා පීඩාවට පත් වී සිටින්නේ හරිගල, කීණිගම, තැඹිලිපිටිය, සමඟිපුර, මල්වාන ආදී අවට ගම්වල පිරිස්ය.බසය නතර කිරීමට හේතු වශයෙන් දක්වන්නේ එම පාරේ වළවල් හෑරී කැඩී බිඳී යාම නිසා ධාවනය අපහසු වී ඇති බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=r1408288</link>
    <topic>සිංහ සමාජයේ මැදිහත්වීමෙන් ශ්‍රමදානයක්</topic>
    <author>ඡායාරූපය-ඉංගිරිය මධ්‍යම සමූහ ප්‍රියදර්ශනී කහවල</author>
    <content>ඉංගිරිය ලියෝ සමාජයේ සහ 306 ඒ 2 ඉංගිරිය සිංහ සමාජයේ සාමාජිකයන් එක්වී ඉංගිරිය - හොරණ පාරේ පෝරුවදණ්ඩ ප්‍රදේශයේ පිහිටි අරුණ රංජිත් වීරකෝන් අනුස්මරණ වැඩිහිටි නිවාසය සහ ඒ අවට භූමිය පිරිසුදු කිරීමේ ශ්‍රමදානයක් පසුගියදා පැවැත්වීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s140828_1</link>
    <topic>ආසියානු යොවුන් වොලිබෝල් ශූරතාවලිය සැප්තැම්බර් 5 වැනිදා</topic>
    <author>ස්වර්ණා ආරියවංශ</author>
    <content>[2014-08-28 09:30]දහවන ආසියානු යොවුන් වොලිබෝල් ශූරතාවලිය සැප්තැම්බර් 5 වැනිදා සිට 14 වැනිදා දක්වා කොළඹ සුගතදාස ගෘහස්ත ක්‍රීඩාංගනයේදී පැවැත්වේ.මේ සඳහා රටවල් 15ක් සහභාගී වන අතර පළමු කණ්ඩායම ලෙස බහරේන් පිල අද ශ්‍රී ලංකාවට පැමිණේ. බහරේන් යොවුන් ක්‍රීඩකයෝ දින කිහිපයක් පුහුණුවීමකින් අනතුරුව තරඟාවලියට එක්වීම අද දිනයේ පැමිණීමේ අපේක්ෂාව වී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s1408281</link>
    <topic>නැවත තරගාවලියට අවතීර්ණ වුණේබලාපොරොත්තු අත්නොහැරිය නිසයි</topic>
    <author>වර්නන් ගුණසේකරහම්බන්තොට සූරියවැව සිට..</author>
    <content>පාකිස්තානයට එරෙහිව දැන් පැවැත්වෙන තරග තුනකින් සමන්විත ජාත්‍යන්තර එක්දින ක්‍රිකට් තරගමාලාවේ පළමු තරගය පරාජය වීමෙන් පසුව තම කණ්ඩායම තරගමාලාව පිළිබඳ ආශාව අත්නොහැරිය බවත් දෙවැනි තරගය ජය ගෙන අවසානයේ තරගමාලාව ජයග්‍රහණය කිරීම තම කණ්ඩායමේ ඒකායන අරමුණ වී තිබූ බවත් ශ්‍රී ලංකා ක්‍රිකට් නායක ඇන්ජලෝ මැතිව්ස් පෙරේදා හම්බන්තොටදී පැවැති ජයග්‍රාහී තරගයෙන් පසුව කියා සිටියේය.දෙපිල අතර පැවැති දෙවැනි එක්දින තරගය ලකුණු පරතරය අතින්ද, ඕවර සංඛ්‍යාව අතින්ද ගණනය කරද්දී ශ්‍රී ලංකාව අත්කර ගත්තේ දැවැන්ත ජයග්‍රහණයකි. ලකුණු පරතරය 77ක් වූ අතර තරගය නිමා වෙද්දී තවත් ඕවර හයක් හා පන්දුවක් ඉතිරිව තිබිණි.මේ තරගයේදී ශ්‍රී ලංකාව වෙනුවෙන් නායකත්වයේ ඉනිමක් ක්‍රීඩා කළ ඇන්ජලෝ මැතිව්ස් නැවත වතාවක් ශතකය පෙනි පෙනී තිබියදී ලකුණු 93කට දැවී ගියේය. එය ඔහුගේ වැඩිම එක්දින ලකුණු සංඛ්‍යාව වන අතර තරග 132කට ක්‍රීඩා කර ඇති මැතිව්ස් අර්ධ ශතක 22ක් වාර්තා කර තිබේ. ඔහු පාකිස්තානය සමග පළමු තරගයේදී ලකුණු 89කට දැවී ගිය අතර 2012 වසරේ පාකිස්තානයට එරෙහිව කොළඹදී පැවැති තරගයක ලකුණු 80දී දැවී ගොස් තිබේ.මේ පිළිබඳව විමසූ අවස්ථාවේදී මැතිව්ස් මෙසේ කියා සිටියේය. “ලකුණු 80..90..ගණන්වල මම ‘අවුට්’ වෙන්නේ මොකද කියලා මටම හිතා ගන්න බැහැ. ශතකයක් අභියස සිටින විට මට අමුතු පීඩනයකුත් නැහැ. මටත් හිතාගන්න බැහැ ශතකය ලබාගන්න මට බැරිවුණේ ඇයි කියලා” ශතකයක් ලබාගත හැකිනම් හොඳ බවත් ඊට වඩා කණ්ඩායමේ ජයග්‍රහණය වැදගත් බවත් පැවැසු මැතිව්ස් හොඳ මානසිකත්වයකින් සිටින නිසා පසුගිය කාලය පුරාම තමන් සාර්ථක වූ බවද පැවැසීය.“මෑත කාලයේ ශ්‍රී ලංකාව ලබා ගත් ජයග්‍රහණවලට ජ්‍යෙෂ්ඨ ක්‍රීඩකයන්ගේ අත්දැකීම් ඉවහල් වුණා. මහේලගේ අර්ධ ශතකයකත්, තිසර පෙරේරාගේ තුන් ඉරියව් දක්ෂතා මේ තරගයේ ජයග්‍රහණයට බෙහෙවින් බලපෑවා. අපේ දඟ පන්දු යවන්නන් තණතීරුවෙන් උපරිම වාසිය අත්කර ගත්තා”මැතිව්ස් හා තිසර පෙරේරා “නැති තරගයක් ඇතිකර ගත්තා” යැයි පාකිස්තාන නායක මිස්බා උල්-හක් පවසා සිටියේය. “මැතිව්ස් හා තිසර අවසන් ඕවර කිහිපයේදී ලකුණු ලබාගැනීමේ වේගය වැඩි කළා. ඒ වගේ වෙලාවට අජ්මාල් හිටියනම් ලකුණු වේගය අඩු කරන්න තිබුණා. අජ්මාල් වගේම යූනිස් ඛාන් සිටියා නම් තරගයේ ප්‍රතිඵලය මීට වඩා වෙනස් වෙන්න තිබුණා. ඔවුන් දෙදෙනා කණ්ඩායමේ සිටින ජ්‍යෙෂ්ඨතම ක්‍රීඩකයන් දෙදෙනෙක්.” තිසර පෙරේරා පන්දු 37කදී හතරේ පහර 5ක් හා හයේ පහර 4ක් සමගින් වේගවත් ලකුණු 65ක් රැස් කිරීමට සමත්විය. තිසර හා මැතිව්ස් එක්ව 7වැනි කඩුල්ලට ලකුණු 87ක සබඳතාවක් ද පිහිටුවීය.පාකිස්තාන ඉනිමේ පළමු ඕවර 15දී තම කණ්ඩායම තරගයේ ඉදිරියෙන් සිටියද අවසන් ඕවර 15දී තරගය තමන් අතින් ගිළිහී ගිය බවද මිස්බා කීවේය. “අපි තරගයේ පළමු ඕවර 15දී හොඳ ලකුණු වේගයක් රඳවා ගත්තා. එහෙත් ඉනිමේ මැද හරියේදී කඩුලු බිඳ වැටීම නිසා ලකුණු වේගය අඩු වුණා. අවසන් ඕවර 10දී ලකුණු සියයක්වත් ගන්න සැලුමක් තිබුණා. එහෙත් අවසන් ඕවර 10දී අපේ කඩුලු 6ක් බිඳ වැටුණා. එයයි අපේ පරාජයේ නියම ඇත්ත.”</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s1408282</link>
    <topic>විද්‍යාර්ථ ක්‍රිකට් පුහුණු කඳවුර අද</topic>
    <author>ඉන්දික පොල්කොටුව</author>
    <content>මහනුවර විද්‍යාර්ථ විද්‍යාලයීය අවුරුදු 13න් පහළ ක්‍රිකට් පුහුණු කඳවුර අද (28) සිට ලබන 31දා දක්වා විද්‍යාර්ථ විද්‍යාලයීය ක්‍රීඩාංගණයේදී හා පල්ලේකැලේ ජාත්‍යන්තර ක්‍රිකට් ක්‍රීඩාංගණයේදී පැවැත්වේ.ශ්‍රී ලංකා ක්‍රිකට් පාලක මණ්ඩලයේ දිස්ත්‍රික් හා පළාත් පුහුණුකරුවන් නවදෙනකුගේ සහභාගිත්වයෙන් පැවැත්වෙන මේ කඳවුර සඳහා විද්‍යාර්ථ ක්‍රීඩා පදනම අනුග්‍රහය ලබාදෙන බව එහි සභාපති චමින්ද කොඩිකාර මහතා පවසයි. මේ පුහුණු කඳවුරුට සමගාමීව විද්‍යාර්ථ විද්‍යාලයේ ක්‍රීඩාගාරයේ නව ක්‍රීඩා නේවාසිකාගාරය අද සවස 3.00ට විවෘත කෙරේ.විද්‍යාර්ථ ආදි ශිෂ්‍ය සංගමය මගින් පහසුකම් රැසකින් සමන්විතව මේ නේවාසිකාගාරය ඉදිකර ඇති බව සභාපති සුමිත් දයානන්ද මහතා පැවැසීය.විද්‍යාර්ථ විද්‍යාලයීය විදුහල්පති අශෝක දිසානායක, ආදි ශිෂ්‍ය සංගමයේ සභාපති සුමිත් දයානන්ද, විධායක ලේකම් රෝහණ ඉන්ද්‍රවංශ, විද්‍යාර්ථ ක්‍රීඩා පදනමේ සභාපති චමින්ද කොඩිකාර, ලේකම් දිලුක්ෂ ජයතිලක මහත්වරුන් මේ අවස්ථාවට සහභාගී වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s1408283</link>
    <topic>ප්‍රවීණයන්ගේ මේස පන්දු මුල් පුටුව යළිත් ලාෆිර්ට</topic>
    <author/>
    <content>ශ්‍රී ලංකා ප්‍රවීණයන්ගේ මේස පන්දු සම්මේලනයේ සභාපති ලෙස එම්.එම්.එම්.ලාෆිර් මහතා නිතරගයෙන් තේරී පත්විය.දෙස් විදෙස් තරග නියෝජනය කරමින් පදක්කම් රැසක් දිනාසිටින ඒ මහතා මේ තනතුරට පත්වූ 13වැනි අවස්ථාව මෙය විය.ඔටර්ස් ක්‍රීඩා සමාජ ක්‍රීඩාගාරයේදී පැවැති වාර්ෂික මහ සභා රැස්වීමේදී තේරී පත්වූ අනෙකුත් නිලධාරී මණ්ඩලය මෙසේය. උප සභාපතිවරු-දයා සමරවීර, රජීව විජේතුංග, එස්.එස්. ද සිල්වා, ජී.ජී.විරක්කොඩි, සී.ප්‍රනාන්දු, ලේකම්-ජී.එන්.ලුකස්, උප ලේකම්-අගුල රත්නවීර, භාණ්ඩාගාරික-සරත් විජේසූරිය, උප භාණ්ඩාගාරික-පුෂ්පා කොළඹතන්ත්‍රී, කාරක සභාව-ඩී.එම්.බන්දුල, ආර්.ඒ.විමලසේන, අයිරා රුවන්පතිරණ, එන්.එම්.පියදාස, දීපාක් නරේන්ද්‍රස්, තමාරා හේවගේ, තරග කමිටුව-එච්.ගමගේ, අයිරා රුවන්පතිරණ, සරත් විජේසූරිය, අමා සුරවීර, ජී.ජී.විරක්කොඩි</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s1408284</link>
    <topic>ප්‍රියතම තරු සමඟ දඹුල්ලේ ක්‍රිකට් බලන්න ඩයලොග් වෙතින් අවස්ථාවක්</topic>
    <author/>
    <content>ශ්‍රී ලංකාවේ ප්‍රමුඛතම සන්නිවේදන සමාගමක් වන ඩයලොග් ආසිආටා සමගාම පාරිභෝගිකයන්ට තම ප්‍රියතම තරු සමග මේ මස 30වැනිදා රංගිරි දඹුල්ල ජාත්‍යන්තර ක්‍රිකට් ක්‍රීඩාංගණයේ පැවැත්වෙන ශ්‍රී ලංකා-පාකිස්තානය තෙවැනි හා අවසන් එක්දින තරගය නැරඹීම සඳහා සියලු වියදම් ආවරණය වන සංචාරයක් තිළිණ කරයි.මේ සංචාරය සඳහා කොළඹ සිට දඹුල්ල බලා සුඛෝපභොගී බස් රථ 4කින් ගමන් ගැනීමට අවස්ථාව හිමිවන අතර අහාර පාන මෙන්ම ඩයලොග් විසින් ලබාදෙන ක්‍රිකට් තරග ප්‍රවේශපත්ද නොමිලේම ඔවුන්ට හිමිවේ. යුරේනි, චිලි, නටාෂා, රුවංගි, ඉරාජ්, විශ්ව, තිසුරි, මුතු, පුබුදු, සමාධි, සජාඩ්, පිං පොං, සෙන්ට්‍රිග්‍රේඩිස්, මේනක, සංජු, නුවන් හා ශනුද්‍රි මේ සංචාරයට එක්ව තරු පිරිවරයි. ඔබේ ප්‍රියතම තරු සමග මේ සංචාරයට එක්වීමමේ දිනුම් ඇදීම සඳහා ඩයලොග් ජංගම දුරකථනයෙන් 678ට SMS කළ යුතුය. (උදා-ඔබ කැමති නටාෂාට නම් Natasha ලෙස ටයිප් කර 678 SMS කරන්න)</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s1408285</link>
    <topic>අපිට අවසන් මහා තරගයට යන්න තිබුණා</topic>
    <author>ෆවුස් මොහොමඩ්</author>
    <content>ආසියානු සත් සාමාජික රගර් තරගමාලාවේ පළමු අදියර ලෙස පසුගියදා හොංකොං හී පැවැති හොංකොං සෙවන්ස් තරගාවලියේ අවසන් මහා තරගයට සුදුසුකම් ලැබීමේ හොඳ අවස්ථාවක් ශ්‍රී ලංකා කණ්ඩායමට තිබූ බව නායක ෆාසිල් මරිජා කීවේය.මෙවර තරගාවලියේ කුසලාන වටයේ අවසන් පූර්ව තරගවලදී ජපානය අනපේක්ෂිත ලෙස දකුණු කොරියාව හමුවේ පරාජයට පත්වූ අතර හොංකොං පිල හමුවේ ශ්‍රී ලංකාව පරාජයට පත්විය. අවසන් මහා තරගයේ දී දකුණු කොරියාව ඉතා පහසුවෙන් ලකුණු 40-0කින් පරාජය කරමින් කුසලානය අත්කර ගැනීමට හොංකොං පිල සමත්විය.මීට පෙර අවස්ථා කීපයකදීම දකුණු කොරියාව පරාජය කිරීමට ශ්‍රී ලංකාවට හැකිවූ අතර ආසියාවේ අංක 2 ස්ථානයේ පසුවන හොංකොං පිල මෙවර තරගාවලියේ දී පරාජය කරමින් අවසන් මහා තරගයට පිවිසීමට සමත්වූවානම් දකුණු කොරියාව හමුවේ ඉතා උණුසුම් තරගයක් දීමේ අවස්ථාව ශ්‍රී ලංකාවට හිමිවීමට ඉඩ තිබිණි.එමෙන්ම එය ශ්‍රී ලංකා රගර් ඉතිහාසයේ නව පරිච්ඡේදයක් සටහන් කිරීමේ අවස්ථාවක් වීමට ද ඉඩ තිබිණි. කෙසේවෙතත් පසුගිය වසරට සාපේක්ෂව මෙවර බොහෝ කණ්ඩායම් දියුණුවක් ලබා ඇතැයි මරිජා පැවැසීය.‘විශේෂයෙන් දකුණු කොරියාව දැන් සෑහෙන දුරට ප්‍රගතියක් ලබා තිබෙනවා. ඔවුන් ජපානය හමුවේ ක්‍රීඩා කළ ආකාරය ඉතා විශිෂ්ටයි. ඒ වගේම අනපේක්ෂිත පරාජයක් හොංකොං කණ්ඩායමට ලබාදෙන්න අපිට හැකියාව තිබුණා. එහෙම වුණානම් එදා අවසන් මහා තරගයට යන්නේ කොරියාව එක්ක අපියි. නමුත් අපේ අතින් අතපසුවීම් කීපයක් සිදුවුණා. විශේෂයෙන් පළමු භාගයේ මගේ අතින් උත්සාහක දිනුමක් වාර්තා කිරීමේ අවස්ථාව මඟහැරුණා. එහෙම වුණානම් දෙවැනි භාගයේ ඔවුන්ට දැඩි තරගයක් දෙන්න තිබුණා’ මරිජා කීවේය.කෙසේවූවත් මෙවර තරගාවලිය පැවැති ‘හැපිවැලි’ කෘත්‍රිම පාපන්දු ක්‍රීඩාංගණය හිරු රශ්මිය හේතුවෙන් දැඩි ලෙස උණුසුම්ව තිබූ බවත්, ඉතා ඉක්මනින් ‘බූට්ස්’ උණුසුම්වීමෙන් ක්‍රීඩකයන් අපහසුතාවට පත්වූ බවත් ඔහු සඳහන් කළේය.‘ඒක හරියට අවබෝධ වෙන්නේ නැති වුණාට ඇත්ත තත්ත්වය ඒ කෘත්‍රිම ක්‍රීඩාංගණය හරියට උණුසුමවීමයි. ඒ රස්නය හරි ඉක්මනට බූට්ස් ඇතුළට ගහනවා. ඒකෙන් අපේ ක්‍රීඩකයන්ට සෑහෙන්න අමාරුවුණා. අපේ සමහර ක්‍රීඩකයන් පළමු භාගයෙන් පස්සේ බූට්ස් ගලවලා ඒක ඇතුලට ‘අයිස්’ වතුර පවා දමාගත්තා. අපේ පරාජයට ඒක කරුණක් නොවුණත් අපි තරමක් පසුබෑමකට ලක්වෙන්න මෙවැනි කරුණුත් හේතුවුණා කියලයි මට හිතෙන්නේ’ මරිජා පැවැසීය.‘ඒ තරගයේ දී තරග තීරක දුන් ඇතැම් තීරණ අපේ අවාසියට හිටියා. ඒකට එයාට දොස් කියන්න බෑ. ඒ වෙලාවේ එයා දකින විදිහට තමයි තීරණ දෙන්නේ. ඒ වගේ තීරණ කීපයක්ම දුන්නා අපි නොකළ වැරැදි පවා’ ඔහු කීවේය.කෙසේවෙතත් ලබන මස මැලේසියාවේ පැවැත්වෙන මේ තරගමාලාවේ දෙවැනි අදියරේ දී මීට වඩා හොඳින් දස්කම් දැක්විය හැකිවනු ඇතැයි මරිජා විශ්වාසය පළ කළේය. එම සංචාරයට ප්‍රබල ක්‍රීඩක ශ්‍රීනාත් සූරියබණ්ඩාර එක්වන බැවින් ප්‍රතිවාදීන්ට දැඩි අභියෝගයක් එල්ල කිරීමට හැකිවනු ඇතැයි ද ඔහු පැවැසීය. සූරියබණ්ඩාර හොංකොං තරගාවලියට එක්නොවූයේ ආබාධයක් හේතුවෙනි. ‘දැන් අනිත් කණ්ඩායම්වල ප්‍රගතිය දැනගත්තා. අනික මැලේසියා සංචාරයට සූරිත් එකතුවෙනවා. අපිට මීට වඩා හොඳින් කරන්න පුළුවන් වේවි. අපේ ඉලක්කය අවසන් මහා තරගයයි’මරිජා කීවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s1408286</link>
    <topic>වෘත්තීය පුහුණු අධිකාරි සංවත්සර ක්‍රිකට්ජය ඩලස් අලහප්පෙරුම පිලට</topic>
    <author/>
    <content>ශ්‍රී ලංකා වෘත්තීය පුහුණු අධිකාරියේ 19වැනි සංවත්සරය නිමිත්තෙන් ‍වෘත්තීය පුහුණු අධිකාරියේ සභාපති කර්නල් දර්ශන රත්නායක මහතාගේ කණ්ඩායම සමග පැවැති සැහැල්ලු පන්දු ක්‍රිකට් තරගයෙන් ලකුණු 2ක තියුණු ජයක් හිමිකර ගැනීමට යෞවන කටයුතු හා නිපුණතා සංවර්ධන ඇමැති ඩලස් අලහප්පෙරුම මහතාගේ කණ්ඩායම සමත්විය.නාරාහේන්පිට ශාලිකා පිටියේ පැවැති තරගයේ කාසියේ වාසිය දිනාගත් සභාපති කණ්ඩායමේ ආරාධනයෙන් පළමුව පන්දුවට පහරදුන් ඇමැතිතුමන්ගේ කණ්ඩායම ඕවර 12කට සීමාවූ තරගයේ කඩුලු 6ක් දැවී ලකුණු 85ක් රැස් කිරීමට සමත්විය.පිළිතුරු ඉනිම ක්‍රීඩා කළ සභාපතිගේ කණ්ඩායමට ඕවර 11.1කදී සියල්ලන් දැවී ලබාගත හැකිවුයේ ලකුණු 83ක් පමණි.තරගයේ වීරයා ලෙස ජසීල් නම් කළ අතර හොඳම පිතිකරු ලෙස සජීවද හොඳම පන්දු යවන්නා ලෙස බුද්ධිකද නම් කෙරිණි.ඇමැති ඩලස් අලහප්පෙරුම මහතාගේ කණ්ඩායමට ජාතික තරුණ සේවා සභාවේ සභාපති නීතිඥ ලලිත් පියුම් පෙරේරා, ජාතික යොවුන් සේනාංකයේ සභාපති නලින්ද ඉලංගකෝන්, යෞවන කටයුතු අමාත්‍යාංශයේ කුඩා ව්‍යාපාර අංශයේ අධ්‍යක්ෂ සුධීර ජයරත්න, ජාතික තරුණ සේවා සභෘවේ අධ්‍යක්ෂ )සංවර්ධන) සනත් වීරසූරිය මහත්වරුන් ඇතුළත් වූ අතර සභාපති කර්නල් දර්ශන රත්නායක මහතාගේ කණ්ඩායමට ප්‍රසාද් ලොකුගලප්පත්ති (අධ්‍යක්ෂ/මුදල්), නියෝජ්‍ය අධ්‍යක්ෂ (පුහුණු) එන්.කේ.ඉල්සිංහ, සහකාර අධ්‍යක්ෂ (මුදල්) ප්‍රසන්න ගාල්ලගේ මහත්වරුන් ඇතුලු පිරිසක් එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s1408287</link>
    <topic>පාණදුර ක්‍රිකට් පාසලේ තරගාවලිය 30 සිට</topic>
    <author/>
    <content>පාණදුර ක්‍රිකට් පාසල වාර්ෂිකව සංවිධාන කරන ක්‍රිකට් තරගාවලිය මේ මස 30-31 දෙදින සහ සැප්තැම්බර් මස 6-7 දිනයන්හිදී පැවැත්වේ.අවුරුදු 10ත් 15ක් අතර වයස් කාණ්ඩ 6ක් යටතේ පැවැත්වෙන තරගාවලියේ පළමු දින තරග පාණදුර සාන්ත ජෝන් ක්‍රීඩාංගණයේදී පැවැත්වෙන අතර අනෙකුත් තරග පානදුර ක්‍රීඩාංගණයේදී පැවැත්වීමට කටයුතු යොදා ඇත.ලබන 6වැනිදා සිංගර් ශ්‍රී ලංකා ආයතනයේ අලෙවි අධ්‍යක්ෂ කුමාර් සමරසිංහ මහතාගේ ප්‍රධානත්වයෙන් ප්‍රදර්ශන තරගයක් පැවැත්වෙන අතර තරගාවලියේ අවසන් දින ප්‍රධාන ආරාධිතයා ලෙස ශ්‍රී ලංකා ක්‍රිකට් කණ්ඩායමේ හිටපු නායක අර්ජුන රණතුංග මහතා සහභාගී වේ.තරගයේ වීරයා, හොඳම පිතිකරු, පන්දු යවන්නා හා පන්දු රකින්නාට සම්මාන පිරිනැමෙන අතර සහභාගීවන සියලුම ක්‍රීඩකයන්ට සහතිකපත් පිරිනැමෙන බව සංවිධායකයෝ පවසති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=s1408288</link>
    <topic>පාසල් චෙස් නායකත්වයධර්මාශෝකයේ කසුන්ට</topic>
    <author>කොළඹ සංචාරක</author>
    <content>තායිවානයේ පැවැත්වෙන දස වැනි ආසියානු පාසල් චෙස් තරගාවලිය සඳහා සහභාගිවී සිටින ශ්‍රී ලංකා පාසල් චෙස් කණ්ඩායමේ නායකත්වය අම්බලන්ගොඩ ධර්මාශෝක විද්‍යාලයේ කසුන් විමලසූරියට හිමිවී ඇත. ඔහු මේ වර්ෂයේ අවුරුදු 17න් පහළ වයස් කාණ්ඩයේ සමස්ත ලංකා තේරීම් තරගාවලියේ පළමු ස්ථානය ලබා මේ තරගාවලියට සුදුසුකම් ලැබීය. ලබන නොවැම්බර් මස බ්‍රසීලයේ පැවැත්වීමට නියමිත ලෝක පාසල් චෙස් තරගාවලියට ද මොහු සුදුසුකම් ලබා සිටී.2012 වර්ෂයේ ශ්‍රී ලංකා චෙස් කණ්ඩායමේ තේරීම් සංචිතයට ඇතුළත් වූ කසුන් එහි ළාබාලම චෙස් ක්‍රීඩකයා විය. 2013 වර්ෂයේ ජාතික පාසල් චෙස් තරගාවලියේ දක්ෂතම ක්‍රීඩකයාට හිමි ස්ථානය දිනා ගැනීමට සමත්වූ අතර “ASIAN Z0NAL 3.2 CHESS” තරගාවලියේදී “Candidate Master” (CM) යන නාමය ලබා ගැනීමට ද සමත්විය. මීට අමතරව පාසල් පිහිනුම් හා ශිෂ්‍ය භට කණ්ඩායම නියෝජනය කර ඇති කසුන් වයලින් වාදනයට ද දස්කම් පා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=f1408281</link>
    <topic>ප්‍රගති වාර්තාවේ වැඩි ලකුණු</topic>
    <author>රාමන්</author>
    <content>මයික්‍රෝසොෆ්ට් සමාගමේ සභාපති බිල් ගේට්ස් ශ්‍රී ලාංකිකයෙකු නොවේ. ඔහු තොරතුරු තාක්ෂණයෙන් ලොව ජයගත් කෝටිපතියෙක්. ශ්‍රී ලංකාව පිළිබඳ ඔහුගේ පෞද්ගලික හා වෘත්තීමය අදහස පසුගිය දා ප්‍රකාශයට පත් කළා.එහි සඳහන් වන්නේ තොරතුරු තාක්ෂණ භාවිතයෙන් ජනතාව සමාජ ආර්ථික වශයෙන් සවිබල ගැන්වීම සඳහා ශ්‍රී ලංකා ජනාධිපති මහින්ද රාජපක්ෂ මහතා විසින් දෙන ලද නායකත්වය සෙසු ලෝක නායකයනට ආදර්ශයක් බවයි.මහින්ද චින්තනයේ සඳහන් පරිදි ශ්‍රී ලංකා තොරතුරු තාක්ෂණ නියෝජිත ආයතනය මඟින් ඇරඹි. “ඊ නැණසල” වැඩසටහන මේ වනවිට ග්‍රාමීය මට්ටමින් ඇරඹි විශිෂ්ටතම වැඩ සටහනක් ලෙස ජගත් කීර්තියට පත්ව තිබෙනවා.මේ පිළිබඳ අගැයීමක යෙදෙන “බිල් සහ මෙලින්ඩාගේට්ස් පදනම” ශ්‍රී ලංකාවේ ග්‍රාමීය ජනතාව තොරතුරු තාක්ෂණයෙන් සවිබල ගැන්වීමට ඊ නැණසල වැඩ සටහන හේතු වී තිබෙන බව සඳහන් කරනවා. එය තුන් වැනි ලෝකයේ රටක ක්‍රියාත්මක වන ඉහළ මට්ටමේ තොරතුරු තාක්ෂණික වැඩ සටහන් බවයි ඔවුනගේ තක්සේරුව.මේ සම්බන්ධයෙන් එම පදනම ශ්‍රී ලංකාවට විශිෂ්ටතා සම්මානයක් පිරිනැමිමට ද පසුබට වුණේ නැහැ. පසුගිය දා ඊට අදාළ ඇමරිකානු ඩොලර් මිලියනයක ප්‍රදානය ජනාධිපති වරයා වෙනුවෙන් පිළිගනු ලැබුවේ විදුලි සංදේශ හා තොරතුරු තාක්ෂණ අමාත්‍ය රංජිත් සියඹලාපිටිය මහතායි.පසුගිය 9 වසරට සාපේක්ෂව ගත් කළ ශ්‍රී ලංකාවේ තොරතුරු තාක්ෂණ ‍ක්ෂේත්‍රයේ දක්නට ලැබෙන්නේ ශීඝ්‍ර වර්ධනයක්. 2004 මේ රටේ අන්තර්ජාල පහසුකම් සහිත ග්‍රාහකයන් ගණන 93000 ලෙසයි වාර්තා වුණේ. එහෙත් 2013 අවසන් වන විට එම ප්‍රමාණය 2,014,000ක් දක්වා වර්ධනය වෙලා.ඊ නැණසල සේවාව මීට ප්‍රධාන හේතුවක් වූ බවට විවාදයක් නැහැ. මෙය තුන් වැනි ලෝකයේ සංවර්ධනය වන්නා වූ අනෙක් රටවල් හා සැසඳීමේ දී ඉහළ මට්ටමේ වර්ධනයක්. බිල් ගේට්ස් ඇගයීමකට ලක් කරන්නේ. ඒ පිළිබඳ කල්වේලා ඇතිව ගනු ලැබු ප්‍රතිපත්තිමය තීන්දුවයි.ඊ තාක්ෂණය පමණක් නොව 2005 පසු ශ්‍රී ලංකාවේ ප්‍රතිපත්තිමය ප්‍රධාන වෙනස්කම් රැසක් ම සිදු වුණා. ශ්‍රී ලංකාව ත්‍රස්ත ග්‍රහණයෙන් නිදහස් කර ගැනීම පමණක් නොව කොළඹ කේන්ද්‍රීයව පැවැති යටිතල පහසුකම් සංවර්ධනය ගමට ගෙන යෑමට තීන්දු කිරීමයි.විදුලිය, විදුලි සංදේශ සේවා, මහාමාර්ග, ජල පහසුකම් මෙහිදී ප්‍රධාන තැනක් ගනු ලැබුවා. එදා කොළඹ කේන්ද්‍රීය ආර්ථිකය ගැමි වහරින් හැඳින් වුයේ “කොළඹට කිරි ගමට කැකිරි” පිළිවෙත ලෙසින්. 2005 පසු වෙනස් වුයේ එම පිළිවෙතයි. මේ නිසා ඊ තාක්ෂණය කොළඹට කිරි ගමට කැකිරි පිළිවෙත ද “නැණසල” සේවාව ගමට ගෙන යාම මගින් වෙනස් වී තිබෙනවා. මේ වන විට එය ආදර්ශයට ගත හැකි මොඩලයක් වෙලා. එහෙම කියන්නේ අපේ රටේ අය නොවෙයි. ඊ තාක්ෂණය ව්‍යාප්ත කිරීමේ පුරෝගාමි මෙහෙවරක යෙදෙන “බිල් ගේට්ස්” වැනි අයයි.මීට අමතරව සාධනීය ජාත්‍යන්තර ඇගැයීම් කිහිපයක් ම ශ්‍රී ලංකාව ඉදිරියට ගමන් කළා.ඊට නිසි ප්‍රමාණත්මක අගයක් ලැබුණ ද යන්නත් ප්‍රශ්නයක්. මේ බව තහවුරු වන්නේ ජාත්‍යන්තර වශයෙන් කරුණු කාරණා අධ්‍යයනය කොට මේ වන විට එළි දක්වා ඇති අධ්‍යයන වාර්තා කීපයක් මගින්. 2013 දී නිකුත් කරන ලද මානව සංවර්ධන වාර්තාව මින් එක් දර්ශකයක් අඩංගු ප්‍රකට වාර්තාවක්. සාමාන්‍යයෙන් ලෝකයේ වේගයෙන් සංවර්ධනය වන ආර්ථිකයන් ගැන ප්‍රකට කරුණු කාරණා පිළිගැනීමක් සහිතව ඉදිරිපත් වන්නේ මානව සංවර්ධන වාර්තාවෙන්.මෙමඟින් මෑත කාලයේ මානව සංවර්ධන අංශයෙන් ඉහළ ප්‍රගතියක් පෙන්වා ඇති රටවල් 40ක් සම්බන්ධයෙන් විශේෂ ඇගැයීමක යෙදුණා. දිළිදුකම පිටු දැකීම, අධ්‍යාපන හා සෞඛ්‍යය සේවා පවත්වා ගෙන යෑම, ග්‍රමීය සංවර්ධනය ආදි කාරණා මෙහි දී විශේෂ ඇගැයීමකට ලක් කර තිබුණා.මීට අදාළ කරණා සම්බන්ධයෙන් ඇගැයීමක යෙදුණු රටවල් 186න් ශ්‍රී ලංකාව 92 වැනි ස්ථානය හිමි කර ගෙන තිබෙනවා. මෙසේ 92 වැනි තැනට පත් කර ගැනීමට ශ්‍රී ලංකාවට ගත වී තිබෙන්නේ වසර 2කක පමණ කාලයක්. මේ නිසා සාක් කලාපීය රටවලින් ඉහළ ම මානව සංවර්ධනය වාර්තා වෙන්නේ ශ්‍රී ලංකාවෙන්.සමෘද්ධි, දිවිනැගුම, පොහොර සහනාධාරය හා ග්‍රාමීය ක්ෂේත්‍රයේ මෙතෙක් නොවු විරූ ලෙස යටිතල පහසුකම් සංවර්ධනය වීම මීට හේතු වී තිබෙන තිබෙන බව පැහැදිලියි. මෙම ක්ෂේත්‍රයන්ට අදාළව ආණ්ඩුව ගමට මුදා හරින ලද මුදල් ප්‍රමාණය අති විශාලයි. විශේෂයෙන් ම ශ්‍රී ලංකාවේ ග්‍රාමිය ක්ෂේත්‍රයේ යටිතල පහසුකම් සංවර්ධනය අදාළ වාර්තාවේ විශේෂ ඇගැයීමකට ලක් කර තිබීම ද වැදගත්.මීන් තහවුරු වන්නේ මේ පිළිබඳ දේශපාලන උපාය මාර්ගයේ සාර්ථකත්වයයි. දළ දේශීය නිෂ්පාදිතයේ බස්නාහිර පළාත හා නගර කේන්ද්‍රීය ප්‍රතිශතය අඩු වී ගම පදනම් කරගත් පළාත්වලින් වැඩි ප්‍රතිශතයක් වාර්තා කිරීමෙන් ද මෙය පැහැදිලි වෙනවා.එසේ ම ප්‍රතිශතයක් වශයෙන් රටේ දුප්පත්කම ක්‍රමයෙන් අඩු වෙමින් පවතිනවා. 2005 15.5%ක්ම පැවැති දුප්පත්කමේ අනුපාතය මේ වන විට 7.5%ක් අඩු වෙලා. එසේ ම රටේ පෝෂණ තත්ත්වය වර්ධනය වී ළමා හා මාතෘ මරණ සංඛ්‍යාව ප්‍රතිශතයක් වශයෙන් අඩු වෙමින් පවතී. එසේ ම අධ්‍යාපනයේ වර්ධනය සනීපාරක්ෂක තත්ත්වයේ වර්ධනය හා ජීවත් වීමට සුදුසු නිවාස වර්ධනය වීම ආදී කාරණා පසුගිය සමයේ ශ්‍රී ලංකාවේ තත්ත්වය වැඩි දියුණු වීමට හා ජාත්‍යන්තර ඇගැයීමකට ලක් වීමට හේතු වී තිබෙනවා.මේ අතර “හෙරිටේජ් පදනම” හා “වෝල් ස්ට්‍රීට් ජර්නල්” ජාත්‍යන්තර පිළිගැනීමකට ලක් වූ තවත් ආයතනය දෙකක්. මෙම ආයතන ආවාට ගියාවට පගාවට ඇගැයීම් වාර්තා නිකුත් කරන්නේ නැහැ. මෙමගින් 2013 වසරේ ආර්ථික නිදහස පිළිබඳ විශේෂ දර්ශක කීපයක් ප්‍රකාශයට පත් කර තිබෙනවා. පසුගිය වසරට සාපේක්ෂව ශ්‍රී ලංකාව එම දර්ශකවලින් ද සිටින්නේ ඉහළ තැනක. නැතිනම් දර්ශක 16ක් ඉහළින්.මේ පිළිබඳව සලකා බැලෙන රටවල් 185න් ශ්‍රී ලංකාවට හිමි ව ඇත්තේ 81 වැනි ස්ථානය බව පැහැදිලියි. මෙම ඇගැයීමේ දී පිලීපිනය, ඉන්දුනීසියාව හා ඉන්දියාව වැනි දැවැන්ත ආර්ථික සංවර්ධනයක් සහිත රටවල් සිටින්නේ ශ්‍රී ලංකාවට වඩා පහළින්. මෙ අතර පාකිස්ථානය හා බංග්ලාදේශය වැනි රටවල් ද සිටින්නේ අපට වඩා පහළින්.ආර්ථිකයේ තරගකාරිත්වය සාධාරණ පදනමක පිහිටා වර්ධනය වීම, කාර්යක්ෂමතාවය වැනි කාරණා මීට හේතු වී තිබෙනවා.එසේ ම 2013 - 2014 වසර වෙනුවෙන් ලෝක ආර්ථික සංසදය සකස් කළ ජගත් තරගකාරීත්ව දර්ශකය සඳහා සලකා බැලූණු රටවල් 148න් ශ්‍රී ලංකාව 65 වැනි ස්ථානයට පත් ව තිබෙනවා. එසේ ම 2014 වසර වෙනුවෙන් ලෝක බැංකුව සකස් කල ව්‍යාපාර කටයුතු කිරීමට පහසුකම් ඇති රටවල් අතරින් ශ්‍රී ලංකාව 85 වැනි ස්ථනය හිමි කර ගැනීම ද රට වශයෙන් අප ලැබු ජයග්‍රහණයක්.මෙම අගැයීම් ශ්‍රී ලංකාවේ සංවර්ධන ගමන් මාර්ගයේ නිවැරදි තාවය තහවුරු කරගත හැකි දර්ශක බවට පත් වීම ද වැදගත්. මෙය අපට ම අප සිටින තැන හා යන ගමනේ නිවැරැදි භාවය හඳුනා ගැනීමට හොඳ ඇගැයීම් සාධක ලෙස උපයෝගී කර ගත හැකියි.අපේ ගමන පිළිබඳව යමෙකුට සැක සංකා ඇත්නම් මේවා අධ්‍යයනය කර යම් සාධාරණ නිගමනයකට හෝ විවේචනයකට යා හැකියි. එහෙත් සමස්තයක් වශයෙන් ගත කළ දක්නට ලැබෙන්නේ යමින් සිටින ගමනේ නිවැරදිතාවයයි. ඊට හේතුව අදාළ ඇගැයීම් ප්‍රකාශයට පත් වන්නේ ජාත්‍යන්තර වශයෙන් පිළිගත් නිරණායක උපයෝගී කර ගනිමින්. අනෙක් පැත්තෙන් මේවා අපේ රටේ ආයතන මඟින් කළ එ්වා නොවීමයි.මෙම ජයග්‍රහණවල තිබෙන අනෙක් වැදගත් සාධකය වන්නේ. ශ්‍රී ලංකාවට වැඩි වැඩියෙන් විදේශ ආයෝජන කැන්දා ගැනීමට මෙම ජාත්‍යන්තර නිරණායක වැදගත් වීමයි. විදේශ ආයෝජකයනට සිය ආයෝජන සඳහා රටවල් 188ක් පමණ පවතින බව අපේ සමහරු කල්පනා කරන්නේ නැහැ. ඔවුනට එම රටවල් 188න් ශ්‍රී ලංකාව ද තවත් රටක් පමණයි. මේ නිසා විදේශ ආයෝජන ඇද ගැනීමේ තරඟයේ ස්වරූපය මින් පැහැදිලියි. මෙහි දී ඉහත සඳහන් ජාත්‍යන්තර ඇගැයීම් විදේශයන්ට බියෙන් සැකයෙන් තොරව ශ්‍රී ලංකාවේ ආයෝජනය කිරීමට පිටිවහලක් මෙන් ම හොඳ සහතිකයක් වන බව පැහැදිලියි.අපේ ඉදිරි සංවර්ධනයේ මිළඟ පිම්ම සාර්ථක වන්නේ මේ රටට ඇදී එන විදේශ ආයෝජන මත යැයි සඳහන් කිරීම නිවැරැදියි. එසේ නම් මීට වඩා විදේශ ආයෝජන ඉදිරි වසරවල දී ශ්‍රී ලංකාවට ලබා ගත යුතු වෙනවා. එ් සඳහා මෙවන් ජාත්‍යන්තර ඇගැයීම්වල ඇති වටිනාකම පක්ෂග්‍රාහීව අඩු වෙන් තක්සේරු කළ යුතු නැහැ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=f1408287</link>
    <topic>ඉස්කෝලෙ හිටිය චණ්ඩියටසිහි නැතිවෙන්නම ගැහුවා</topic>
    <author>සටහන ඉරෝෂිණී දීපිකා</author>
    <content>රත්නායක... ඇවිදින් මේ පුටුවෙන් ඉඳගන්න. ආයෙ එහෙම රණ්ඩුවට ගිහින් තිබුණොත් බලාගෙනයි.” වේවැලත් අතේ තියාගෙන තරවටු කරන ගුරුතුමිය දිහා බලාගෙන හිටිය රත්නායක කියන මේ පුංචි කොලුපැටියා හිනාවෙවී ඇවිදින් පුටුවෙ ඉඳගත්තා.“දඩබ්බර වැඩ කරලා ආයෙ එහෙම මට අහුවෙන්නෙ නෑ. පුටුවෙ හරියට ඉඳගන්නයි කිව්වෙ.”ගුරුතුමියට හරියට තරහා ගිහින් කියලා දැනගත්ත ළමයි මීයට පිම්බා වගේ ගල්ගැහිලා බලාහිටියා. ඒත් රත්නායක කියන දරුවා ඒවා ගණනකටවත් ගත්තෙ නෑ. හරිම දඩබ්බර දරුවෙක් වුණු ඔහු, පාසලේ නම්දැරූ දක්ෂ සිසුවෙක්.කුරුණෑගල පිහිටි අතිශයින්ම සුන්දර ගම්මානයක් වන සියඹලන්ගමුවේ උපත ලද රත්නායක මුදියන්සේලාගේ දයා රත්නායක, එහෙමත් නැත්නම් ආර්.එම්. ඩී. රත්නායක කියන්නෙ, වචනයේ පරිසමාප්ත අර්ථයෙන් ම ගත්තොත් ගමේ නම්දැරූ නිර්ව්‍යාජ ගැමි ගොවි දරුවෙක්.මුතුබණ්ඩා රත්නායක කියන්නෙ මේ දරුවගෙ පියා. අම්මා රන්මැණිකා හේරත්, සහෝදරයන් තිදෙනකුගෙන් සහ සහෝදරයකුගෙන් සැඳුම්ලත් මේ පවුලේ බඩපිස්සා වුණේ දයා රත්නායක කියන මේ විසේකාර කොලු පැටියා යි.1958 පෙබරවාරි මස 22 වැනිදා උපත ලද රත්නායක දරුවා මුලින්ම අකුරට ගියේ උඩබදලව මහ විදුහලටයි. පොල්රුප්පා අතරින්, කිරිවැදුණු බණ්ඩිගොඩයම සිනා තළන වෙල්යාය මැදින්, ඇලේ දොළේ පනිමින් ඔහු පාසලට ගියේ හරිම අපූර්ව ආස්වාදයක් විඳිමින්.ගමේ ගොඩේ යහළු යෙහෙළියන් සමඟ පාසල් ගිය හැටි ඔහුගේ සිතේ අදටත් ඇඳී තිබෙන්නෙ අපූර්ව සිත්තමක් විදිහටයි.“මගේ ගම සෑම දෙයකින් ම අනූන, සුන්දර පරිසරයකට උරුමකම් කිව්ව ගම්මානයක්. මේ ගම හරිම විශාලයි. ඉහළ සියඹලන්ගමුව, පහළ සියඹලන්ගමුව, මැදගම සියඹලන්ගමුව කියලා මේ ගම්මානය කොටස් තුනකට බෙදිලයි තිබුණේ. ලංකාවෙ සිව්වැනි රාජධානිය වුණු කුරුණෑගල ප්‍රදේශය් පිහිටි මේ ගම, එම රාජ යුගයේ ඉඳන්ම පැවත එන එකක්.මගේ කුඩා කාලය ගෙවීගියේ සොබාදහමේ අපූර්වත්වය කැටිවුණු මේ ප්‍රදේශයේයි. අනෙක් ළමා ළපටින් වගේම මමත් ඒ කාලෙ වෙල් ඉපනැල්ලෙ දුව පැන නැටුවා. ලඳු කැළෑවල දුව පනිමින් ගඩාගෙඩි කෑවා. ඔය අතරේ දඩබ්බර වැඩත් කළා. ගුටි කෑවා. බැණුම් ඇහුවා, කොහොම වුණත් මේ හැම දෙයකින් ම මං අපූරු සතුටක් ලැබුවා. මං ගෙවූ මගේ පුංචි කාලය හරිම සුන්දර, විනෝදජනක එකක් වුණා.”මාපියන්, සහෝදර සහෝදරියන් සමඟ එක්ව ගතකළ පුංචි සන්ධියේදී, පවුලේ බඩපිස්සා වුණ දයා රත්නායක කියන මේ කොලු පැටියට හැමෝගෙම ආදරය නොඅඩුව ලැබුණා.මේ පුංචි දරුවට කවන්න පොවන්න, නාවන්න, ලස්සනට ඇඳුම් අන්දවලා තියන්න එයාගෙ අක්කලා හරිම කැමැතියි. තමන්ගෙ පුංචි මල්ලිව වඩාගෙන, සිපගනිමින් එහෙට මෙහෙට , ඇවිදින්න යන්නත් මේ අය හරිම ආසයි.“මට එතකොට අවුරුදු තුනක් වගේ ඇති. දවසක් මගේ අක්කා කෙනෙක් අපේ ගේ ළඟම තිබුණු ළි‍ඳ ළඟට ගිහින් මාව නාව නාව හිටියා.එතකොට එයාට වයස අවුරුදු හයක් විතර ඇති. එහෙම හිටිද්දි එක පාරටම වගේ ලිස්සලා ගිහින් මගෙ අක්කව ළිඳට වැටුණා.මං පුංචිම පුංචි දරුවෙක්. මොකුත් කර කියාගන්න තේරුමක් නෑ. ළිඳට වැටුණු අක්කව වතුරෙ යටට ගියා. ඒ වෙලාවෙ මටත් ළිඳට පනින්න හිතුණා.ඒත් මං ‍එහෙම හිතුවත්, ඒ සිතිවිල්ලට ඉඩ දෙන්නෙ නැතිව කෑගැහුවා. තාත්තට මං කෑගහන සද්දෙ ඇහිලා එයා දුවගෙන ඇවිදින් අක්කව ගොඩ ගත්තා.එදා මං කෑ ගහන්නෙ නැතිව අක්කා ළිඳට වැටුණු වෙලාවෙ මාත් ළිඳට පැන්නානම් අපි දෙන්නගෙම ජීවිත නැතිවෙන්න තිබුණා. ඒ අත්දැකීම මගෙ හිතෙන් කවමදාකවත් මැකිලා නොයන සිහිවටනයක් වගෙයි.”රත්නායකයන් උඩබදලාව මහ විදුහලට යන කාලෙදි පාසලේ නම් දරාපු ගණන්කාරයො ටිකක් හිටියා. ඒ අය චණ්ඩි පහේ පාට් දැම්මට මේ දරුවා පොඩ්ඩක්වත් බය වුණේ නෑ. තමන්ට කවුරුහරි නොහොබිනා වැඩක් කළොත්, ඒ අයට බේත් රත්නායක ළඟ තිබුණා.නොහොබිනා වැඩක් කළොත් ගණන්කාරයන්ගෙ ගණන් බස්සන්න හැම වෙලාවෙම කටයුතු කළ නිසා මේ අය රත්නායකට පොඩ්ඩක් බය ගතියකුත් තිබුණා. ඒත් එක දවසක් නම් චණ්ඩියෙක් මට්ටු කරන්න ගිහින්, රත්නායක ලොකු පාඩමකුත් ඉගෙන ගත්තා.“මං එතකොට හිටියෙ හතරෙ පන්තියෙ. පාසලේ නම්දරාපු ලොකුම චණ්ඩියා මට එක දවසක් අනවශ්‍ය වැඩක් කළා. මං ඒ ළමයට අල්ලගෙන හොඳටම ගැහුවා. ඒ ළමයට සිහිය නැතිවෙලා බිම ඇදගෙන වැටුණා.පන්තියට ගිහින් පොත් ටිකත් අරගෙන ඉස්කෝලෙන් පැනලා පස්ස නොබලාම ගෙදරට දිව්වා. එදා සිකුරාදා දවසක්. සඳුදා උදෙන්ම ආයෙ පාසලට ගියා. එදා උදේ රැස්වීම වෙලාවෙදි විදුහල්පතිතුමා මාව ඉස්සරහට ගෙනත් වේවැල් පාරවල් හයක් ගැහුවා.වේවැලත් කැඩුණා. එදා නම් අමතක නොවෙන්න හොඳටම ගුටි කෑවා. ඒ පාරවල්වලින් මං ජීවිතයට බො‍හෝ පාඩම් ඉගෙන ගත්තා.”ගමේ පාසලෙන් අධ්‍යාපනය ලැබූ රත්නායක, 1972 වසරේදී කුරුණෑගල මලියදේව විදුහලේ සිසුවකු බවට පත්වුණා. ඒ පාසලට ගියා කියලා ඔහුගේ දඩබ්බරකම් නම් අඩුවුණේ නෑ.උඩබදලාව පාසලේදී මුළු පාසලම පාලනය කරගෙන හිටියා වාගේ, මලියදේවයට ගියාට පස්සෙ ඒ පාසලෙත් තමන්ගෙ අණසක පතුරවන්න ඔහුට හැකිවුණා. පාසලේ දීප්තිමත් සිසුවකු බවට පත්වෙලා හිටිය රත්නායකට, පාසලේ ළමයි වගේම ගුරුවරුත් ආදරය කළා. ඔහුගේ දක්ෂතා අගය කළා.මුල් පාසලේ හිටිද්දිත් රත්නායක ක්‍රීඩාවට හපන්කම් දැක්වූවා. මලියදේවයට ගියාට පස්සෙත් ඔහු ඒ දස්කම් ඒ විදිහටම පෙන්නූවා. මීටර් 100, මීටර් 400 ධාවන ඉසව්වලින් විශිෂ්ට ජයග්‍රහණ ලැබුවා. පළමු තැන ලබන්න ඔහුට වඩා දක්ෂයෙක් තව හිටියෙ නෑ.සෑම ක්‍රීඩාවකම පෙරමුණේ සිටිය මේ සිසුවා ඒසෑම අංශයකම නායකත්වයට පවා පත්වුණා. 1978 – 1979 වසරවලදී පාසලේ මලල ක්‍රීඩා නායකයා වුණ ඔහු, කණිටු දෙටු ශිෂ්‍යභට කණ්ඩායම්වල නායකයායි.ඒ වගේම ‍රග්බි කණ්ඩායමෙත්, විවාද කණ්ඩායමේත් නායකත්වය ඔහු දැරුවා. අධ්‍යාපනයට, ක්‍රීඩාවට වාද විවාද වගේම, කලා කටයුතුවලදිත් පාසලේ කැපී පෙනෙන තරුවක් බවට ඔහු පත්වුණා.“අපි එක අවස්ථාවකදී වයඹ පළාත් මලල ක්‍රීඩා රිලේ තරගයට අපේ පාසල නියෝජනය කරමින් සහභාගී වුණා. අපේ කණ්ඩායමේ එක් සාමාජිකයෙක් හදිසියේම අසනීප වුණ නිසා, අපට ඒ වෙනුවට වෙනත් සිසුවකු යොදාගන්න සිදුවුණා.රිලේ තරගයේ අවසානයට දුවන්න හිටියෙ මං, මං දුවන්න පටන් ගන්නකොට මට මීටර් 75ක් විතර දුරින් වෙනත් කණ්ඩායමක කෙනෙක් දුවමින් හිටියෙ. ඒ කණ්ඩායම දිනන ලකුණු පහළවෙලා තිබුණා. මං අධෛර්යමත් වුණේ නෑ. හැකිතරම් වෙර වීරිය යොදලා දිව්වා.මං පළවෙනියා අබිබවා ගිහින් ප්‍රථම ස්ථානයට පත් වුණා. හැමෝගෙම ඔල්වරසන් හඬ මධ්‍යයේ අසීරු අවස්ථාවකට පත්ව සිටි අපේ පාසල ජයග්‍රහණය කරවීමට මං එදා ඒ විදිහට කටයුතු කළා. අදටත් කුරුණෑගල ප්‍රදේශයේ මගේ සම වයසේ කෙනෙක් මුණගැහුනහම මේ සිදුවීම මතක් කරන්නෙ මහත් අභිමානයෙන්.”ගමට,පාසලට අභිමානයක් ගෙනදුන් රත්නායකයන්, අපොස (සා.පෙළ) හොඳින් ම සමත් වුණා. උ.පෙළ සඳහා විද්‍යා අංශයෙන් ඉගෙනුම ලබන ඔහු, වෛද්‍යවරයකු වනවාටවඩා, හමුදා සේවයට බහෙවින්ම ඇල්මක් දැක්වූවා.උ.පෙළ හමාර කර පාසලෙන් ඉවත්වුණු ඔහු, 1980 පෙබරවාරි මස 06 වැනිදා හමුදා සේවයට එක්වෙනවා.පාබල හමුදාවේ කනිටු නිලධාරියකු ලෙස සේවයට එක්වූ ඔහු, ඉන් අනතුරුව ශ්‍රී ලංකා පාබල හමුදාවේ අණදෙන නිලධාරියා ලෙසට ද පත් වුණා.ශ්‍රී ලංකා යුද හමුදාව සිය ඉතිහාසයේ ප්‍රථම වරට කළ මහාපරිමාණ මෙහෙයුම වුණ ඔපරේෂන් ලිබරේෂන්, හෙවත් ‘විමුක්ති’ මෙහෙයුමට ඔහුගේ දායකත්වය නො අඩුව හිමිවුණා.එතැන් සිට ආරම්භ වුණ ‘යාල්දේවි’, ‘රිවිරැස’, ‘ජයසිකුරු’, ආදී සෑම මෙහෙයුමකදීම ඔහු රට වෙනුවෙන් කළහැකි උපරිම සේවය ඉටුකරනු ලැබුවා. රිවිරැස මෙහෙයුම පැවැති සමයේ දී ඔහු සෙබළුන්ගේ අවශ්‍යතා සපුරාගැනීම සඳහා අවැසි දේ ලබාගැනීමට සෘජුව, නිර්භයව ක්‍රියාකළා.1994 වසරේදී බලයට පත් වූ පොදු පෙරමුණු ආණ්ඩුව, යාපනය අල්ලා ගැනීමට තීන්දුවක් ලබා දුන් මොහොතේදී, යාපනය පලාලි කඳවුරේ රැස්වීමක් පැවතුණා. එවකට ආරක්ෂක නියෝජ්‍ය ඇමැතිවරයා වූ අනුරුද්ධ රත්වත්තේ මහතාගේ ප්‍රධානත්වයෙන් පැවැත්වූ එම රැස්වීමේදී ඔහු ප්‍රකාශ කළේ තෙමසක් ඇතුළත යාපනය අල්ලා ගතයුතු බවයි.ඔහුගේ එම කතාව අවසානයේදී, තම ප්‍රකාශය සම්බන්ධයෙන් ගැටලු පවතීනම් ඒවා කතාබස්කර විසඳාගන්නට අවස්ථාවක් ලබා දුන්නා.එවකට කර්නල්වරුන් ලෙස සිටි සුමේධ පෙරේරා, රාජ් විජේසිරි හා දයා රත්නායකයන් ඉදිරිපත්වී ප්‍රකාශ කරනු ලැබුවේ මෙහෙයුමට පෙර සෙබළුන්ගේ සුබසාධන කටයුතු සම්පූර්ණ කළයුතු බවයි. ඔවුන්ගේ අදහසට සවන්දුන් රත්වත්තේ මහතා මෙහෙයුමට පෙර එම අවශ්‍යතා සම්පූර්ණ කිරීමට ක්‍රියා කරනු ලැබුවා.මේ ආකාරයට තමන්ගෙන් රටට, තමා යටතේ සිටින සෙබළුන්ට ඉටුවියයුතු දේ පිළිබඳ නිතර අවදියෙන් සිටි රත්නායකයන්ට, තම හමුදා සේවා කටයුතුවලදී සංවේදී මෙන්ම ත්‍රාසජනක සිදුවීම්වලට ද මුහුණ දීමට සිදුවුණා.“ජීවිතය නැතිවෙන්න ගිහින් බොහෝ අවස්ථාවලදී මං බේරුණේ අනූනවයෙන්. එක දවසක් මං ඇතුළු පස්දෙනෙක් යුද ටැංකියකින් ගමන් ගනිමින් හිටියා. මං එක අවස්ථාවකදී යුද ටැංකියෙන් එළියට එන්න උත්සාහ ගනිද්දීම යුද ටැංකිය බිම්බෝම්බයකට හසුවුණා.ඇතුළෙ හිටිය හතරදෙනාම මියගියා. මාව බේරුණා. මාව මියගිය බව නිලධාරීන් රේඩියෝ මගින් කතාබස් කරගන්නවා මට ඒ මොහොතෙ ඇහුණා. එක දවසක් අපි යුද්ධය පැවැති ප්‍රදේශයක ගමන් කරද්දි, අප සිටිය ස්ථානයට ටිකක් දුරින් ඉඳන් කොටියෙක් වෙඩි තිබ්බා. ඊට කලින් මං ඒ මිනිහට වෙඩි තිබ්බා. ඒ මිනිහා මැරුණා. මං ඉක්මන්වුණ නිසා එදා මං බේරුණා.අපි අලිමංකඩ ප්‍රදේශය අල්ලාගත් වෙලාවෙදි රාත්‍රියෙ ඒ ගමේ පිහිටි නිවෙසක නතරවුණා. ඒ වෙලාවෙ අපි නතරවුණේ වටපිට පරීක්ෂා කරලයි. මේ ගෙදර පෝටිකෝව සහ වහලය අතර පිහිටි ඉඩේ පාර්සලයක් තියෙනවා අප දැක්කා. අපි හිතුවෙ ඒ බෝම්බයක් කියලයි.අපි බෝම්බ නිෂ්ක්‍රීය අංශය ගෙනත් බැලුවා. බලනකොට ඒකෙ තිබුණෙ පොත්. අපි හැමෝටම ඒ සිදුවීම හරිම සංවේදී අවස්ථාවක් වුණා. ඒ නිවෙසෙ හිටිය දරුවො තමන්ගෙ පොත් හංගලා තිබුණෙ සුරක්ෂිතම තැනකයි.ඒ වගේ අත්දැකීම් අපේ සිත් සසල කිරීමට සමත්වුණා. මං පහුවදාම ඒ අය රැඳී සිටි අවතැන් කඳවුර හොයාගෙන ගිහින් පොත් බෑගය සහ තෑගි පාර්සල් බාර දුන්නා.මේ වගේ තමන්ගෙ ජීවිතයේ විවිධ සංවේදී මෙන්ම ත්‍රාසජනක අත්දැකීම්වලට මුහුණ දුන් ඔහු, 2004 ඔක්තෝබර් 24 වැනිදා සිට 2005 සැප්තැම්බර් 24 වැනිදා දක්වා හමුදා මාධ්‍ය ප්‍රකාශකවරයා ලෙස කටයුතු කළා.යුද හමුදාවේ ප්‍රබලතම සේනාංකයක් ලෙස ප්‍රකට 53 වැනි සේනාංකය යටතේ තිබූ 532, 533, 534 යන බළ සේනාවල බළ සේනාධිපති ලෙස ද කටයුතු කරනු ලැබුවා.සිව්වැනි ඊළාම් යුද්ධය නැ‍ඟෙනහිර පළාතෙන් ඇරැඹෙද්දී බ්‍රිගේඩියර් තනතුරකට උසස්වීම් ලැබ සිටි රත්නායක මහතා, වැලිකන්ද 23 වැනි සේනාංකාධිපතිවරයා බවට ද පත් වුණා. වාකරේ තොප්පිගල සටන් ඇවිළ යන විට මඩකළපුව තිබුණේ ඔහු අණදුන් 23 වැනි සේනාංකය යටතේ වීම විශේෂත්වයක්.සන්නද්ධ හමුදා අතර වාර්තාවක් තබමින් ඔහු සටන් බිමේදී වීර පදක්කම් දිනාගත් අභීත, ශ්‍රේෂ්ඨ වීර පුතෙක් බවට පත්වුණා. ඔහු එම වීර පදක්කම්වලට හිමිකම් කියනු ලැබුවේ වැඩි ම වාර ගණනක් වීර පදක්කම් දිනාගත් නිලධාරියා බවට පත්වෙමිනුයි.මේ වනවිට ඔහු රණවික්‍රම (ආර්.ඩබ්ලිව්.පී) පදක්කම හතර වතාවක් ද, රණශූර (ආර්.එස්.පී) පදක්කම හතර වතාවක් ද දිනාගෙන තිබෙනවා. ඒ අනුව වීර පදක්කම් අට වතාවක් දිනාගත් එකම හමුදා නිලධාරියා බවට ඔහු පත්ව තිබෙනවා.එසේම උත්තම සේවා (යූ.එස්.පී.) පදක්කම මෙන් ම, යුද බිමේ දී සතුරා සමඟ නොබියව සිටිමින් කළ සටනේදී තුවාල ලැබීම නිසා දේශ පුත්‍ර (ඩී.පී.පී) පදක්කමද හිමිකර ගත්තා. 2010 වසරේ ජනවාරි පළමු වැනිදා යුද හමුදාවේ දෙවැනියා වන මාණ්ඩලික ප්‍රධානී තනතුරට ඔහු පත් වුණා. මලල ක්‍රීඩාවට වාගේම රග්බි ක්‍රීඩාවේ ද ශූරයකු වූ ඔහු, ඒ වෙනුවෙන් හමුදා වර්ණ පවා දිනාගත්තා.1985 දී යුද හමුදා රග්බි පිළ ජාතික ශූරතාව දිනාගන්නාවිට, රත්නායකයන් එම කණ්ඩායමේ සාමාජිකයෙක්ව සිටියා. 2012 දී ශ්‍රී ලංකා මලල ක්‍රීඩා සංගමයේ සභාපතිත්වයට පත්වූ ඔහු, එම තනතුරට පත්ව මාසයක් වැනි කෙටි කාලක් ඇතුළත ආසියානු කනිෂ්ඨ මලල ක්‍රීඩා උත්සවය ශ්‍රී ලංකාවේ පැවැත්වීමට ක්‍රියා කළා.එලෙසින්ම යුද්ධයෙන් පසු අවිදරා හුන් කොටි සාමාජිකයන් නිරායුධ කර පුනරුත්ථාපනය කිරීමේ මහා මෙහෙයුමට ඔහුගේ විශිෂ්ට නායකත්වය ලබාදුන්නා. ඒ පුනරුත්ථාපන අධ්‍යක්ෂ ජෙනරාල්වරයා ලෙසයි.පසුගිය වසරේ පෙබරවාරි මස 21 වැනි දින සේවයෙන් විශ්‍රාම යාමට නියමිතව තිබුණද, ඔහුට සේවා දිගුවක් ලබා දෙමින්, ජනාධිපතිඳුන් ඔහු මෙරට 20 වැනි හමුදාපතිවරයා බවට පත්කරනු ලැබුවා. ඒ 2013 වසරේ අගෝස්තු පළමුවැනිදා සිටයි.නිර්මාණශීලී හැඟීම්වලින් පිරිපුන් ඔහු යුද හමුදාවේ ලාංඡන මෙන්ම ධජ පතාකවලින් අති බහුතරයක නිර්මාණකරුවා ද වෙනවා. දමයන්ති රත්නායක සමඟ විවාහ වී සිටින රත්නායක මහතා, යසස්, විනුර යන පුතුන් දෙදෙනාගේ සහ විනායා දියණියගේ ආදරණීය පියායි.“මං විවේක පාඩුවේ සිටින වෙලාවට පොත්පත් කියවන්න හරිම ආසයි. ගීතයක මිහිර විඳගන්නත් මං අමතක කරන්නෙ නෑ. රට වෙනුවෙන් දිවි කැප කළ මං ඉදිරියටත් රට වෙනුවෙන් මගෙන් ඉටුවියයුතු මෙහෙවර ඉටු කිරීමට බලාපොරොත්තු වෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=f1408282</link>
    <topic>‘මකරට’ එච්චර ගැඹුරු නෑ</topic>
    <author>- තිලානි ශානිකා විතානාච්චි</author>
    <content>මෙවර රාජ්‍ය නාට්‍ය සම්මාන උළෙලෙහි සම්මාන 9 ක් හිමිකර ගත් චාමික හත්ලහවත්තගේ ‘මකරට’ වේදිකා නාට්‍යය මේ මස 30 වැනිදා හොරණ ශ්‍රීපාලි රඟහලේ වේදිකා ගතවීමට නියමිතය. සෞන්දර්යය විශ්වවිද්‍යාලයේ බාහිර කථිකාචාර්යවරයෙක් ලෙසත්, පිළියන්දල කලාපයේ නාට්‍ය හා රංගකලා ගුරු උපදේශක ලෙසත් සේවය කරන චාමික හත්ලහවත්ත ‘මකරට’ වේදිකා නාට්‍යය පිළිබඳ,‘රස මංජරිය’ සමඟ කළ සාකච්ඡාවකි මේ.රාජ්‍ය නාට්‍ය උළෙලේදී ඔබගේ වේදිකා නාට්‍යයටයි වැඩිම සම්මාන ගණනක් හිමි වන්නේ. ඒ ගැන ඔබට තිබෙන්නේ මොන වගේ හැඟීමක්ද?මම සාමාන්‍යයෙන් වේදිකා නාට්‍යයක් කරන්නට වසර හතරක වගේ කාලයක් ගන්නවා. ‘හරි අපූරු දවසක්’ කියන වේදිකා නාට්‍යය කරලා වසර හතරකට විතර පස්සෙයි ‘මකරට’ වේදිකා ගත කරන්නේ. එය රාජ්‍ය නාට්‍ය උළෙල බලාගෙනම නිර්මාණය නොකළා වුණත් ඊට පසුව මා නාට්‍යය එයට ඉදිරිපත් කළා.එවැනි තරගයකට ඉදිරිපත් කිරීමේ දී ඕනෑම කෙනෙක් තමන්ගේ නිර්මාණය උපරිමයෙන් කිරීමට උත්සාහ ගන්නවා. මමත් නාට්‍යයේ සියලුම අංශ උපරිමයෙන් නිෂ්පාදනය කළා. සම්මාන ලැබුණා. ඒ පිළිබඳ සතුටුයි. මේ දවස්වල තවත් නිර්මාණ කටයුත්තක් සඳහා පිටපත ලියමින් පසුවෙන බවත් කියන්න ඕනෑ.මේ තරම් ඉක්මනට තවත් නිර්මාණයක නියැළෙන්න විශේෂ හේතුවක් තියෙනවද?ඇත්තම කිව්වොත් කාලය කියන දෙය ගෙවිලා යන්නේ පුදුම වේගයෙන්. අපේ තරුණ වියත් ඒ වගේ. ඒ නිසා තරුණ කාලයේ තිබෙන ජවයෙන්ම තවත් නිර්මාණකරණයක නිරත විය යුතු බව මා සිතුවා. ඒ නිසයි මේ තරම් ඉක්මනට තවත් නිර්මාණයක් පිළිබඳ සිතුවේ.වර්තමානයේ බිහිවන බොහෝ නිර්මාණ සඳහා පාදක වී තිබෙන්නේ හාස්‍යයයි. ඔබගේ නිර්මාණයටත් එය පොදු කාරණයක් වුණාද?අද බිහි වී තිබෙන හාස්‍ය මුසු වේදිකා නාට්‍යවලට මම කිසිම චෝදනාවක් නඟන්නේ නැහැ. ඒ වගේ නාට්‍යත් ලංකාවේ තිබිය යුතුයි. ලෝකයේ හැම රටවල්වලම එවැනි නිර්මාණ බිහි වෙනවා.අපි සිද්ධාන්ත විදියට හදාරන ග්‍රීක නාට්‍ය කලාවේත් එවැනි නිර්මාණ තිබුණා. නමුත් මා අදහස් කරන්නේ හාස්‍ය කියන කාරණයට ප්‍රමිතියක් තිබිය යුතු බවයි. සරල නාට්‍යයක තිබෙන හාස්‍ය වුණත් එය නිර්මාණශීලී විය යුතුයි කියලා මා අදහස් කරනවා.සමහර නාට්‍යවලට ඒ ප්‍රමිතිය නැති බවක් පෙනී යනවා. කොහොම නමුත් එවැනි නාට්‍ය මඟින් නිෂ්පාදකවරුන් ධෛර්යවත් වෙනවා. ප්‍රේක්ෂකයන් වේදිකාවට ඇදිලා එනවා. ඒක හොඳ ප්‍රවණතාවක්. එවිට අනෙක් නාට්‍ය නැරැඹීමටත් ප්‍රේක්ෂකයන් පුරුදු වෙනවා.මගේ මේ නාට්‍ය මඟින් වුණත් මා උත්සාහ කරන්නේ වෙනස් දෙයක් කරන්නයි. ඒ කියන්නේ පර්යේෂණාත්මක අංශයේ ඉඳිමින් මා මෙතෙක් කළ ‘මකරට’, ‘හරි අපූරු දවසක්’ වේදිකා නාට්‍යවලට වඩා වෙනස් දෙයක් කරන්නයි. ඒ අනුව එහි ආකෘතිය වගේම ශෛලියේ ද වෙනසක් මේ අලුත් නාට්‍යයේ සිදු වේවි.‘මකරට’ ඔබ වේදිකාවට රැගෙන එන්නේ එවැනි පර්යේෂණයක ප්‍රතිඵලයක් ඔස්සේද?ඔව්. මගේ දර්ශනපති උපාධිය කරන සමයේ මා කෝලම් පිළිබඳ හැදෑරුවා. විශේෂයෙන්ම ලංකාවේ බිහිවුණු රංග ශෛලිය පිළිබඳයි මා ඒ නිබන්ධනය කරලා අවසාන කළේ. එහිදී කළ අත්හදා බැලීම්වල ප්‍රතිඵලයක් මතයි ‘මකරට’ නිෂ්පාදනය වෙන්නේ. ඒක මට ලොකු අභියෝගයක් වුණා.මොකද කෝලම් කියන දේ නාට්‍යකරුවෝ තම නාට්‍ය නිර්මාණවලට ආකෘතියක් විදියට යොදාගෙන තිබුණේ නැහැ. ඒ ඔස්සේ කෝලම්වල සරල බවත් තියාගෙන සාමාන්‍ය ප්‍රේක්ෂකයන්ට වගේම විදග්ද ප්‍රේක්ෂකයන්ට ආමන්ත්‍රණය කරන්නේ කොහොමද කියන ගැටලුව මා ඉදිරියේ තිබුණා. ඒ අභියෝගයේ සීයට සීයක් නොවුණත් බොහෝ දුරට සාර්ථකත්වයක් දකින්නට හැකි වූ බවයි මා සිතන්නේ. විශ්වාස කරන්නේ.මේ වේදිකා නාට්‍යයේ යටි පෙළෙන් කියැවෙන බොහෝ දේ ප්‍රේක්ෂකයා තේරුම් ගත් බවක් ඔබ සිතනවාද?මම කතා කරන කලා කෘතියේ ඒ යටි පෙළක් තිබුණු බව බොහෝ දෙනා කියපු කතාවක්. ඒ යටි පෙළට දේශපාලනයත් ඇතුළත්. නමුත් විශේෂයෙන් කෙනෙක් විවේචනයට ලක් කරන්නට මට උවමනා වුණේ නැහැ.මා අදහස් කරන්නේ සමස්තය ම විවේචනය කරන විට වර්තමානයත් ඉබේම විවේචනය වන බවයි. අතීතය පිළිබඳ පසු කියවීමකදී මට පෙනුණේ අතීතයේ සිදුවුණු බොහෝ දේ වෙනස් අයුරෙන් නැවත නැවත සිදුවෙමින් පවතින බවයි.ඒ සිදුවීම් අනාගතයේදීත් වෙනස් විදියට සිදුවීමට නියමිත නමුත් ඒ දේවල් අපට වෙනස් කළ නොහැකි බවත් අප සිතේ තබාගත යුතු කරුණක්. මේ සියලු කාරණා පිළිබඳයි මා වේදිකා නාට්‍යය මඟින් ඉදිරිපත් කළේ.වර්තමානයේ බොහෝ දෙනෙක් පවසන්නේ නිර්මාණයක් එවේලෙහි නරඹා රස විඳිය හැකි සරල දෙයක් විය යුතු බවයි. ඒ සරල බවට එහා ගිය ගැඹුරු බවක් ඔබගේ නාට්‍යයෙහි වේ යැයි යමෙක් චෝදනා කළොත්?මම ‘මකරට’ කලා කෘතිය ගැඹුරුම කළේ නැහැ. එය ගැඹුරම කළා නම් කිසිම කෙනෙකු මකරට නාට්‍යය නරඹන්නට අකැමැති වේවි. ඒ නිසා මකරට මා නිර්මාණය කළේ සරලවයි. ඒත් නාට්‍යයක් කියන දේ එක් වරක් නරඹලා එක් වරම රස විඳින්න බැහැ කියන එකයි මගේ මතය වන්නේ. ඒක නැවත නැවතත් කියවිය යුතුයි. කියවා කතිකාවතක් ගොඩනැඟිය යුතුයි. ඒ හරහායි බුද්ධිමත් ප්‍රේක්ෂක පිරිසක් ගොඩනැඟිය හැක්කේ.මේ තත්ත්වයට ගත යුත්තේ නාට්‍ය නිර්මාණ පමණක් නොවෙයි. ඊට අනෙකුත් කලා නිර්මාණත් ඇතුළත් විය යුතුයි. එහෙත් වර්තමානය වන විට බිහිවන කවිය, ගීතය ආදී අනෙක් නිර්මාණ පවා සරල බවකින් බිහිවන බවකුයි අපට පෙනෙන්නේ. ඒ කාරණය වෙනස් විය යුතුයි.මගේ නාට්‍ය පිළිබඳ කතා කළොත් මේ වනතුරුත් නාට්‍යයට ලැබුණු ප්‍රතිචාරත් සමඟ මේ නිර්මාණය ඒ තරමටම ගැඹුරු බවකින් යුක්ත යැයි මා සිතන්නේ නැහැ. මේ වනවිට දර්ශන වාර රැසක්ම අම්පාර වගේ ඈත පළාත් කිහිපයකම වේදිකා ගත වුණා. ඉදිරියේදීත් එවැනි දර්ශන කිහිපයක් සඳහාත් ආරාධනා ලැබිලා තිබෙනවා. ඒ වගේම අපට අන්තර් ජාතික නාට්‍ය උළෙලකට සහභාගි වීමටත් අවස්ථාවක් හිමි වුණා. ඒ දෙසැම්බර් මාසයේදී. මා ඊට සහභාගි වීම පිළිබඳ තවමත් තීරණයකට පැමිණිලා නැහැ.මගේ අධ්‍යාපන කටයුතු, ඉගැන්වීම් කටයුතු, පවුලේ යුතුකම් ඉටු කිරීම් ආදී කටයුතු රැසක් සමඟ සිටින නිසා මේ ජීවිතයේ තරමක කාර්යබහුල බවක් දැනෙනවා. ඒ අතර කෙසේ හෝ සියල්ල සමබර කර ගනිමින් ඉදිරියේදී කටයුතු කළ යුතු යැයි මා සිතනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=f1408283</link>
    <topic>පියස ගැන කතාබහක්</topic>
    <author>සමදරා</author>
    <content>සුදුයි උසයි, පින්සර දොස්තර, ඇස් අරින මල රෝස, සිරි සිරිමල්, රෝද හතරේ මනමාලයා ආදී ටෙලි නාට්‍ය රැසක් පුංචි තිරයට රැගෙන ආ අධ්‍යක්ෂ සුනිල් කොස්තාගේ නවතම ප්‍රාසාංගික ටෙලි සිත්තම ‘පියස’ වෙයි.ඉදිරියේ දී විකාශය වීමට නියමිත‘පියස’ ටෙලි සිත්තමෙහි පිටපත ලියන ලද්දේ කපිතාන් ප්‍රියන්ත ද සිල්වායි. මෙහි මේනක රාජපක්ෂ, නිරෝෂන් විජේසිංහ, සරත් කොතලාවල, චාන්දනී සෙනෙවිරත්න, ගිහාන් ප්‍රනාන්දු, පාලිත සිල්වා, දිමුතු චින්තක යන ප්‍රවීණ ශිල්පීන් මෙන්ම ජනප්‍රිය රංගන ශිල්පීන් රැසක් රංගනයෙන් දායක වෙයි.ඊට අමතරව ආනන්ද කුමාර උන්නැහේ, අරවින්ද දොඹගහවත්ත, අරුණි මෙන්ඩිස්, දසුන් පතිරණ, නිසංසලා එදිරිසිංහ, ත්‍රිශුණ පෙරේරා, ගයානා නිර්මාණි, නෙත්ප්‍රිය මනුභාෂිත, නුති ආර්යා, නිලුක්ෂි ෆොන්සේකා, සමන් අල්මේදා, සඳුන් බණ්ඩාර, ජානක හාල්පන්දෙණිය, ඩිල්ෂාන් මධුවන්ත, නිරුදික හේෂාන් රංගනයෙන් දායක වෙති.සිල්වෙස්ටර් මඩුගල්ල නමැති තරුණයකු වටා ගෙතී ඇති මෙම ටෙලි සිත්තම නිෂ්පාදනය කරන්නේ කපිතාන් ප්‍රියන්ත ද සිල්වායි. චාමර චින්තකගේ සහය අධ්‍යක්ෂණයෙන් ද, ෂමිත් අලහකෝන්ගේ කැමරා අධ්‍යක්ෂණයෙන් ද, ප්‍රියන්ත දිසානායකගේ අංග රචනයෙන් ද, ‘පියස’ හැඩ වෙයි. නිෂ්පාදන සම්බන්ධීකරණයෙන් සුදාහරන් විග්නරාජා, කලා අධ්‍යක්ෂයෙන් අජන්ත අලහකෝන්, සංගීත අධ්‍යක්ෂණයෙන් ආචාර්ය රෝහණ වීරසිංහ, නිෂ්පාදන කළමනාකරනයෙන් සෝමදාස මල්දෙණිය, ඇඳුම් නිර්මාණයෙන් ගීතානි සෙනවිරත්නත් මෙම නිර්මාණයට සහය වෙයි. මේ නිර්මාණය වන ‘පියස’ පිළිබඳ පුවත්පත් සාකච්ඡාවක් පසුගියදා ග්‍රෑන්ඩ් මොනාලි හෝටලයේදී පැවැත්විණ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=f1408284</link>
    <topic>නයගරා ඔබ සමීපයට</topic>
    <author/>
    <content>ඓතිහාසික අනුරාධපුර නගරයේ උපත ලැබූ දර්ශන ඉලංගසිංහ අනුරාධපුර තරුණසේවා සභාවේ සංගීත කණ්ඩායම හරහා කලාවට ප්‍රවිශ්ට විය. සංගීතයට දැඩි ලෙස ඇලුම් කරන දර්ශනෙග් පළමු ගීතය “නයගරා” නම් වේ.කොරියාවේ පූසාන් නගරයේ ආයතනයක දැනට සේවයකරන ඔහුගේ පළමු ගීතය චරිත් සේනාධීරගේ රචනයෙන්ද රොමේන් මෙන්ඩිස් ගේ සංගීතයෙන්ද හැඩ වැඩ වී නයගරා නමින් නිකුත්වී ය.තව නොබෝ දිනකින් ඔහුගේ දෙවන ගීතය කේෂාන් පෙරේරාගේ සංගීතයෙන්ද රදික මධුප්‍රිය අබේවර්ධනගේ සුන්දර පදමාලාවකින් ද සමන්විතව ඔබට ගෙන ඒමට නියමිතය. කාර්ය බඉහුලත්වය මධ්‍යයේ වුවද කලා කටයුතුවලට බොහෝ ඇල්මක් දක්වන ඔහුගේ ගීත රාශියක් ඉදිරියේදී නිකුත් වීමට නියමිතව ඇත.මෙම ගීත සඳහා සංගීතය සපයනුයේ උදාර සමරවීර ශලින්ද්‍ර සිල්වා, කේෂාන් පෙරේරා, විරාජ් පෙරේරා සහ ඩී.එන්.ඒ. රෙකෝඩ්ස් යන ජනප්‍රියනාද නිර්මාණ කරුවන් වේ.එම සියලුම ගීතයන් ආරාධනා ඒකනායක, ෂෙහාන් ගලහිටියාව, කුෂාන් මහේන්ද්‍ර, රදික මදුප්‍රිය අබේවර්ධන විසින් පද රචනය කොට තිබේ. සංගීත අඹරට පෑයූ යොවුන් පුන්සඳට අපේ සුභ පැතුම.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=f1408285</link>
    <topic>සොඳුරු වාදකයකුට ඔබේ අතහිත අවැසි මොහොතක්...</topic>
    <author>ඡායාරූපය - නලින් උඩුග අයන්ති උඩුගම්පල</author>
    <content>වතගොත නොදනිතත් ඔහුගේ රුව ඔබේ නෙතට හුරුය. ඔහුගේ අතැඟිලි තුඩින් මැවෙනා මියුරු සර ඔබේ සවනට හුරුය. ඒ වසර කිහිපයක් පුරා රණවිරු රියල් ස්ටාර් මෙන්ම රූපවාහිනී සංගීත වැඩසටහන්වලින් ඔහු ඔබේ නිවෙසට පැමිණ ඇති නිසයි. ඔහු නමින් ප්‍රණීත් සාරංගය.වකුගඩු දෙක ම අක්‍රිය වීම නිසා ප්‍රණීත් දැන් සිටින්නේ ජීවිත අවදානමකයි. මේ ඔහුට අපගේ උදවු හා කරුණාව ලැබිය යුතු ම මොහොතකි.මේ වටිනා ජීවිතය බේරා ගැනීමට නම් හැකි ඉක්මනින් වකුගඩුවක් බද්ධ කළ යුතු බව වෛද්‍යවරුන්ගේ අදහසයි. අනුන්ට කරදරයක් වීමට අකැමැති මේ සොඳුරු වාදකයා වසර කිහිපයක් තිස්සේ තමා උපයන මුදල් ශල්‍යකර්මය සඳහා යෙදවීමට සිතුවත් දෙදරු පියකු ද වන ඔහුට එය අසීරු කටයුත්තකි.ගාල්ල රිච්මන්ඩ් විද්‍යාලයේ සංගීත ගුරුවරයා වූ ජයන්ත සිරිසේන මහතා ප්‍රණීත්ගේ පියා ය. පියාගේ අඩිපාරේ සංගීත ක්ෂේත්‍රයට පිවිසි ප්‍රණීත් වැඩි ප්‍රතිභාවක් දැක්වූයේ වයලින් වාදනය කෙරෙහිය. මේ නිසාම පාසල් සිසුවකුව සිටියදී ම සමස්ත ලංකා වයලීන තරගවලින් ජය ගැනීමට ඔහු සමත් විය. යෞවන සම්මාන උළෙලේ දී ඒකල වයලීන ඉසව්වෙන් හොඳම වාදකයා බවට ද පත් වූ ප්‍රණීත් 1994 වසරේ දී වයලීන වාදකයකු ලෙසින් ශ්‍රී ලංකා ගුවන් විදුලි සංස්ථාවේ සේවයට බැඳුණේ ය.වාදකයකු ලෙස සේවය කරන අතරේ ම ඔහු දැයේ දූ දරුවනට තම සංගීත දැනුම අඩුවක් නැතිව ම බෙදා දෙන ගුරු පියකු ද විය. ගී තනු නිර්මාණ ශිල්පියකු ද වන ප්‍රණීත්ගේ නිර්මාණ ශ්‍රී ලංකා ගුවන් විදුලි සංස්ථාව නිෂ්පාදනය කළ ජාතික තොටිල්ල හා ගී මියැසිය වැඩසටහන් විචිත්‍රවත් කළ අවස්ථා බොහෝ ය.එපමණක් නොව මෙරට රූප මාධ්‍යයන් බොහොමයකින් පැවැත් වූ සංගීත වැඩසටහන්වලින් ඔහු ඔබේ ආලින්දයට පැමිණ ඇත. ඒ, සිරස ටීවී හි සංගීත සාජ්ජේ, ජාතික රූපවාහිනියේ රිදම් චැට්, ශනිදා ආයුබෝවන්, නුග සෙවණ, ඉරෂ්මි හා ටීවී ලංකා තුළිනි. මෙලෙසින් වයලීනයෙන් සවහසක් සිත් සතන් අමන්දානන්දයට පත් කළ ඔහුගේ මියුරු සත්සර තුළ ගැබ් වූ නොඇසෙන ශෝකී රාවයක් ද විය.ඔහුගේ මියුරු සත්සර රාවයන් ඇසූ රසිකයන් ලෙසින් ප්‍රණීත් වෙනුවෙන් ඔබටත් යමක් කළ හැකි නම් මේ එයට හොඳම අවස්ථාවයි. 071-8012848 හා 0777-565505 දුරකථන අංකවලින් ඔහුට ඇමතිය හැකියි.පෑන් ඒෂියා බැංකුවේ (ගාල්ල ශාඛාවේ) 254 934 410 213 හෝ සෙලාන් බැංකුවේ 016 002 211 540 101 යන ගිණුම් අංකවලට ඔබගේ මූල්‍යමය උපකාරය බැර කළ හැකියි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=f1408286</link>
    <topic>මගේ චිත්‍රවලින් දරුවෝලෝකය දකිනවා</topic>
    <author>උමේෂා සිරිවර්ධන</author>
    <content>ඔහු නමින් වෙනුර බර්තලමියුස් ය‍. මාතර රාහුල විද්‍යාලයෙන් වාණිජ අංශයෙන් උසස් පෙළ හැදෑරෑ වෙනුර වර්ථමානයේ වෘත්තීය චිත්‍ර ශිල්පියෙකි. ඔහුටම ආවේනික වූ ශෛලියකින් තාත්වික සිතුවම් මවන ඔහුගේ වෑයම රුපියල් සත සොයා ගැනීම නොවේ‍.ඔහුගේ අධිෂ්ඨානය ප්‍රාථමික ශ්‍රේණිවල ඉගෙනුම ලබන සිසු සිසුවියන්ට නිවැරදිව යමක් කියාදීමයි. ඔහු එයට තෝරාගත්තේ චිත්‍ර කලාවයි.විෂයානුබද්ධව පාසල් පන්තිකාමරය තුළට අවශ්‍ය වන්නා වූ පින්තූර ඉතාම නිවැරදිව දරුවන්ගේ මනසට ගෝචර වන අයුරින් ඉතා අලංකාරව සිතුවම් කිරීමට ඔහු උපන් හපන්කම් ඇති දක්ෂයෙකි.දිවයිනේ පිහිටි ඕනෑම පොත්හලකින් ඔහුගේ නිර්මාණ මිලදීගත හැකිවේ‍. ඊට අමතරව ප්‍රාථමික දරුවන් සඳහා ඔහු අතින් නිර්මාණය වූ පොත් පෙළක් ද වේ.තාරුණයේ හිදින වෙනුර සිය අරමුණ අප සමඟ මෙසේ ප්‍රකාශ කළේ ය‍.“ම‍ට ඕන වු‍ණා පොඩි දරුවන්ට නිවැරදිව යමක් දෙන්න. ඒකට මම තෝරාගත්තෙ චිත්‍ර කලාව‍. කුඩා කාලයේ දරුවන්ගේ මනසේ තැන්පත්වන දේ ඔවුන්ගේ ජීවිත කාලය පුරාම තිබෙනවා. අපි ගොඩක් දැකලා තිබෙනවා කාක්කා කියලා ඇඳලා ති‍යෙන්නේ පරෙවියෙක්. එයින් දරුවා ඉගෙන ගන‍්නේ වැරදි දෙයක්. ඒ නිසා මට ඕන වුණා දරුවන්ට මෙවැනි දේ නිවැරදිවම කියා දෙන්න.ඒ සඳහා තමයි ප්‍රාථමික ශ්‍රේණිවල දරුවන්ට දිය සායම් වලින් මෙවැනි වැඩපොත් නිර්මාණය කරන්නට මම කටයුතු කළේ. මගේ අරමුණ වුණේ සල්ලි නොවෙයි. මගේ නිර්මාණ වලින් දරුවන් යමක් ඉගෙන ගන්නවානම් එය තමයි ‍මගේ ජයග්‍රහණය‍.”ඔබේ දරුවාට නිවැරදි දෙයක් ලබා දෙන්නට ඔබ නිරතුරුවම තෝරාගත යුත්තේ නිවැරදි දේ බව ඔබට අප නොකිව මනාය. වෙනුරගේ මෙවැනි නිර්මාණ මෙන්ම වෙනත් සිතුවම් කටයුතු සඳහා ද ඔහුගේ සහයෝගය ලබා ගන්නට ඔබ අවස්ථාව තිබේ‍.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>28</day>
    </date>
    <link>http://www.dinamina.lk/2014/08/28/_art.asp?fn=f1408288</link>
    <topic>“ගමනක අවසානය” ට බෙන්තර ඇල්පිටියෙන් බාධා</topic>
    <author>බන්දුල ආර්. ගුලවත්ත</author>
    <content>1960 මාර්තු මහා මැතිවරණය පැවැත්වූයේ සමාජ දේශපාලන අර්බුද රාශියක් පැවැති අවිනිශ්චිත වකවානුවකය. බණ්ඩාරනායක අගමැතිතුමන් ඝාතනය කිරීම පිටුපස පක්ෂයේම කුමන්ත්‍රණයක් පැවැතුණු බවට හෙළිදරව් විය. විජයානන්ද දහනායක මහතා අගමැති ධුරයට පත්ව සිට ලංකා ප්‍රජාතන්ත්‍රවාදී පක්ෂය ගොඩනඟා ගෙන ඡන්දයට ඉදිරිපත් විය.බද්දේගම හිටපු මන්ත්‍රී හෙන්රි අබේවික්‍රම මහතා 1960 මාර්තු මහා මැතිවරණයේදී ශ්‍රී. ල. නි. ප. නියෝජනය කරමින් බෙන්තර - ඇල්පිටියට ඉදිරිපත් විය. ආර්. ජී. සමරනායක එජාපයෙන් ඉදිරිපත් කෙරිණි. දඹදෙණිය ගුරු විදුහලේ හිටපු කථිකාචාර්යවරයෙකු වූ ඇල්බට් කාරියවසම් ම.එ.පෙ.න් ඉදිරිපත් විය. මේ ආකාරයෙන් ලියාපදිංචි පක්ෂ සහ ස්වාධීන අපේක්ෂකයන් වශයෙන් 11 ක් ම ඉදිරිපත් විය.කහදූව, නියාගම, තල්ගස්වල, බලකොටු ඇල්බට් කාරියවසම්ට අයත් විය. හෙන්රි අබේවික්‍රම අල්ලපු වැටේ බද්දේගම පදිංචිකාරයකු වුවත් ඉහත ගම්බිම්වල ද අබේවික්‍රමගේ හිතවාදීහු සිටියහ. ඡන්ද සටන පැවතුණේ ආර්. ජී. සමරනායක, හෙන්රි අබේවික්‍රම සහ ඇල්බට් කාරියවසම් අතරය.බණ්ඩාරනායක මහතාගේ ජීවන ගමන් මඟ ඇතුළත් “ගමනක අවසානය” කෙටි වාර්තා චිත්‍රපටියේ පිටපතක් හෙන්රි අබේවික්‍රම මහතා ද සතු විය. ශ්‍රී. ල. නි. ප. ආධාරකරුවන්ගේ ප්‍රචාරක උපක්‍රමයක් වශයෙන් “ගමනක අවසානය” ප්‍රදර්ශනය කිරීමට නියාගම ප්‍රදේශවාසීහු සැලසුම් කළහ. අඹගහවිල හන්දියේ ඉඩකඩ ඇති තැනක “ගමනක අවසානය” චිත්‍රපටිය ප්‍රදර්ශනය වෙත්ම, විශාල පිරිසක් එය නැරැඹීමට රොක්වූහ.ඇල්බට් කාරියවසම්ගේ පාක්ෂිකයන්ට “ගමනක අවසානය” නැරැඹීම සඳහා විශාල පිරිසක් සහභාගි වීම ඉවසුම් නොදෙන්නක් විය.වේලාව රාත්‍රී 7.00 ට පමණ ඇත. එහෙං මෙහෙං රැස්ව සිටි පිරිසක් කරුවලේම හූ හූ හූ කියන්නට පටන් ගත්හ. පිරිස නොසන්සුන් විය. මේ සිද්ධිය ආධාරකරුවෝ වහාම හෙන්රි අබේවික්‍රම මහතාට සැලකර සිටියහ. ගතවූයේ නිමේෂයකි. කළු පාට තඩි මෝටර් රථයෙන් හෙන්රි අබේවික්‍රම මහතා අඹගහවිලට පැමිණියේ පාක්ෂිකයන්ගේ අත්පොළසන් මධ්‍යයේය. 1952 පටන් ශ්‍රී. ල. නි. ප. වේදිකාවේ අඩව් අල්ලා තෙම්පරාදුව සිටි අබේවික්‍රම මහතා සිය තේජාන්විත උඩු රැවුල ඇඟිලිවලින් පිරිමැද මයික්‍රෆෝනය අතට ගත්තේය. පාක්ෂිකයෝ යළිත් ඔල්වරසන් දුන්හ.“බලමු එහෙනං කවුද ගණන්කාරයො කියල. චිත්‍රපටිය පෙන්වන්න එපා කියල හූ කියපු අයියලා ආයිත් හූ කියපල්ල බලන්න. මේ හෙන්රි දකුණෙ දේශපාලනය කරන්නෙ අවුරුදු විස්සක ඉඳලා.”කිසිවෙකුගේ හාවක් හූවක් නැත.“චිත්‍රපටිය බලන්න කැමැති අය දෙන්ඩ බලන්ඩ හොඳ සාධුකාරයක්”සියල්ලෝ සාධුකාර දුන්හ. සියලු දෙනා චිත්‍රපටිය බලා විසිර ගියහ. ඡන්ද සටනෙන් යූ. එන්. පී. විරෝධී ඡන්ද බහුතරයක් අපේක්ෂිකයන් හයදෙනෙකුට බෙදී ගොස් ආර්. ජී. සමරනායක (එජාප) ජය ගත්තේ වැඩි ඡන්ද 592 කිනි.යළිත් ජූලි මාසයේ මැතිවරණයකි. ම. එ. පෙ. අපේක්ෂක ඇල්බට් කාරියවසම් එවර තරග බිමට පිවිසියේ ශ්‍රී. ල. නි. ප. යෙනි. හෙන්රි අබේවික්‍රම ශ්‍රී. ල. නි. ප, ල. ස. ස. ප, කො. ප. සමඟි සම්මුතිය අනුව තරග කළේ නැත. එදා “හූ” කී අය ද “හූ” නොකී අයද පක්ෂ සමඟි සම්මුතිය මත ඇල්බට් කාරියවසම්ට බඩ බැඳගෙන සහයෝගය දුන්හ. හෙන්රි අබේවික්‍රම ද ප්‍රචාරයෙන් සහයෝගය ලබා දුන්නේය.ඇල්බට් කාරියවසම් - ශ්‍රී. ල. නි. ප. 18,349ආර්. ජී. සමරනායක - එ. ජා. ප. 12,362ජේ. ඩී. ඒ. ජයසේකර - ම. එ. පෙ. 819වැඩි ඡන්ද 5987 ක් ලබා ඇල්බට් කාරියවසම් සටන ජයග්‍රහණය කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n140829_5</link>
    <topic>රවින්ද්‍ර රන්දෙණියට ආචාර්ය උපාධියක්</topic>
    <author>ඉසුරි බුද්ධිකා හෙට්ටිආරච්චි</author>
    <content>විශිෂ්ට රංගවේදී රවින්ද්‍ර රන්දෙණිය මහතා ආචාර්ය උපාධියෙන් පිදුම් ලබයි.ඔහුට මෙම ගෞරව නාමය පිරිනමා ඇත්තේ කොළඹ සෞන්දර්ය විශ්ව විද්‍යාලයේ සනාතන සභාව මඟිනි.ඔහු මෙතෙක් කලාව වෙනුවෙන් කළ සේවය අගයමින් මෙය පිරිනමා ඇත.දඩයම, සිරිමැදුර, ජනේලය වැනි විශිෂ්ට සිනමා කෘතින් හරහා සිය රංගන කෞශල්‍ය විදහාලූ රවීන්ද්‍ර රන්දෙණිය මහතා අපට සිටින ප්‍රතිභාපූර්ණ රංගන ශිල්පියෙකි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n140829_4</link>
    <topic>වර්ජන ලෙඩවලට ඖෂධ නොමිලේ</topic>
    <author>දිනේෂ් හේවාවිතාරණ</author>
    <content>වැඩවර්ජන හේතුවෙන් අපහසුතාවයට පත්වන රෝගීන් සඳහා නොමිලේ ඖෂධ ලබාදීමට රාජ්‍ය ඖෂධ නීතිගත සංස්ථාව පියවර ගෙන තිබේ.වැඩවර්ජන පවතින දිනවලදී බාහිර රෝගී අංශයන්ට සහ සායනික ප්‍රතිකාර සඳහා රෝහල්වලට පැමිණෙන සියළුම රෝගීන්ට මෙසේ ඖෂධ ලබා දීම සිදු කෙරේ.සෞඛ්‍ය අමාත්‍යාංශය සහ රාජ්‍ය ඖෂධ නීතිගත සංස්ථාව එක්ව මේ වැඩපිළිවෙල ක්‍රියාවට නැංවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n140829_3</link>
    <topic>අනාරක්ෂිත දුම්රිය හරස්මාර්ග සඳහා ප්‍රජා පොලිස් ඒකක මඟින් ආරක්ෂාව</topic>
    <author>උදයංගනි ලියනාරච්චි</author>
    <content>අනාරක්ෂිත දුම්රිය හරස්මාර්ග 650කට ප්‍රජා පොලිස් ඒකක මඟින් ආරක්ෂාව ලබාදීමට පියවර ගැනේ.මේ වන විට 1028ක් වන දුම්රිය හරස් මාර්ගවල නිතර අනතුරු සිදුවීම සැලකිල්ලට ගනිමින් මෙය ක්‍රියාවට නැංවීම සිදුකර තිබේ.මෙහිදී උතුරු දුම්රිය මාර්ගයේද පලෙයි සිට යාපනය අතර අනාරක්ෂිත දුම්රිය හරස්මාර්ග 14ක් සඳහා මෙම වැඩපිළිවෙළ ක්‍රියාවට නැංවීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n140829_2</link>
    <topic>සංචාරකයක් බලාපොරොත්තුවන ශ්‍රී ලංකාව ජර්මනියෙන් ඇරඹේ</topic>
    <author>බිනාලි රාජපක්ෂ</author>
    <content>විදෙස් සංචාරකයින් ශ්‍රී ලංකාවට ආකර්ෂණය කර ගැනීමේ වැඩපිළිවෙළක් ජර්මනියේදී ආරම්භ කිරීමට පියවර ගෙන තිබේ.එහිදී ජර්මනියේ ප්‍රධාන නගර ආශ්‍රීතව කුලිරථ 300ක ලංකාවේ සංචාරක ආකර්ෂණිය ගමනාන්තයන් ප්‍රචාරණය කිරීමට පියවර ගෙන ඇත.මේ වනවිට ශ්‍රී ලංකාව සංචාරක කර්මාන්තයේ දැවැන්ත ප්‍රගතියක් පෙන්වයි. 2016 වනවිට විදෙස් සංචාරකයින් ලක්ෂ 25ක් මෙහි ගෙන්වා ගැනීම අරමුණ වන බව ශ්‍රී ලංකා සංචාරක ප්‍රවර්ධන කාර්යාංශය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n140829_1</link>
    <topic>මදුරුවන් හදා ඩෙංගු නැසීමේ ව්‍යාපෘතියක්</topic>
    <author>බිනාලි රාජපක්ෂ</author>
    <content>භෞතික හා ජෛව විද්‍යාත්මක ක්‍රම භාවිතයෙන් පරිසර හිතකාමී ලෙස මදුරු කීටයන් ඉවත්කර මදුරු උවදුර පිටුදැකීමේ ව්‍යාපෘතියක් නියමු වැඩසටහනක් ලෙස ක්‍රියාත්මක කරන්නට සෞඛ්‍ය අමාත්‍යාංශය පියවර ගෙන ඇත.මෙම ව්‍යාපෘතිය `ඇහැල මල් ව්‍යාපෘතිය' ලෙස නම්කර තිබේ.ඇහැලියගොඩ ප්‍රාදේශිය සභා බල ප්‍රදේශයේ ශ්‍රාම සේවා වසම් 05ක මේ අත්හදා බැලීම සිදු කෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408291</link>
    <topic>ළමා හා කාන්තා සුබසාධනයටජනපතිගෙන් රු. මිලියන 1743ක්</topic>
    <author>බුද්ධිකා ඉඹුලාන</author>
    <content>ශ්‍රී ලංකාවේ ළමයින් හා කාන්තාවන්ගේ සංවර්ධනය හා රැකවරණය වෙනුවෙන් ජනාධිපති මහින්ද රාජපක්ෂ මහතාගේ උපදෙස් මත රජය මෙම වසර සඳහා රුපියල් මිලියන 1743ක් වෙන් කර ඇත.මෙයින් රුපියල් මිලියන 700ක් ළමා අපයෝජන හා කාන්තා හිංසන වැළැක්වීම සඳහා වූ විශේෂ වැඩසටහන් සඳහා වෙන් වී තිබේ.මේ ප්‍රතිපාදන යටතේ ළමා රැකවරණ මධ්‍යස්ථාන ඉදිකිරීම, කාන්තා රැකවරණ මධ්‍යස්ථාන ඉදිකිරීම, පොලිස් ස්ථානයන් හි ළමා හා කාන්තා කාර්යාංශ පිහිටුවීම හා උපකරණ ලබාදීම, ප්‍රාදේශීය ලේකම් කාර්යාලවල ළමා හා කාන්තා ඒකක පිහිටුවීම, වැන්දඹු පවුල්වල දරුවන් සඳහා වන ළමා හිංසන වැළැක්වීමේ වැඩසටහන, දිවා සුරැකුම් මධ්‍යස්ථාන ඉදිකිරීම, උපදේශන මධ්‍යස්ථාන ඉදිකිරීම්, ළමා අපයෝජන අවම කිරීම තුළින් ළමා ආරක්ෂාව තහවුරු කිරීමට සමාජය දැනුවත් කිරීමේ වැඩසටහන්, ළමා ආරක්ෂණ කමිටු ශක්තිමත් කිරීම හා ළමා අපයෝජන වැළැක්වීම සම්බන්ධයෙන් නිලධාරීන් දැනුවත් කිරීම, දිස්ත්‍රික් මට්ටමින් ළමා අපයෝජන අවම කිරීමේ වැඩසටහන් ක්‍රියාත්මක කිරීමට නියමිතය.ළමා සංවර්ධන හා කාන්තා කටයුතු අමාත්‍යාංශය යටතේ ඇති ළමා ලේකම් කාර්යාලය, පරිවාස හා ළමා රක්ෂක සේවා දෙපාර්තමේන්තුව, ළමා රක්ෂක අධිකාරිය, ජාතික කාන්තා කමිටුව හා ශ්‍රී ලංකා කාන්තා කාර්යාංශය මඟින් මේ වැඩසටහන් ක්‍රියාත්මක කරයි.මෙහි ආරම්භය සනිටුහන් කරමින් රුපියල් මිලියන 226ක් වැය කරමින් උතුරු නැඟෙනහිර ඇතුළු සියලුම පළාත්වල ළමා රැකවරණ මධ්‍යස්ථාන ඉදිකිරීමේ වැඩපිළිවෙළක් ළමා සංවර්ධන හා කාන්තා කටයුතු ඇමැති තිස්ස කරල්ලියද්ද මහතාගේ උපදෙස් පරිදි ආරම්භ කර තිබේ. විවිධ ගැටලු සම්බන්ධයෙන් වින්දිත දරුවන්ට නීතිමය සාධාරණය ඉටුවන තුරු ඔවුන්ට ආරක්ෂාව හා රැකවරණය ලබාදෙමින් රඳවා තබා ඔවුන් පුනරුත්ථාපනය කිරීම මෙම ළමා රැකවරණ මධ්‍යස්ථාන තුළින් සිදු වන අතර එහි පළමු අදියර මාදිවෙල ජාතික ළමා රක්ෂක අධිකාරි පරිශ්‍රයේදී ඉදිවෙමින් පවතී. මෙයට අමතරව විදෙස් රැකියාවලදී ගැටලුවලට මුහුණ දුන් පවුල් ආරවුල් සමාජ ගැටලුවලින් පීඩාවට හා හිංසනයට පත් කාන්තාවන්ට රැකවරණය ලබාදීම සඳහා රුපියල් මිලියන 55ක වියදමින් රැකවරණ මධ්‍යස්ථානයක් ඉදිකිරීමටද පියවර ගෙන ඇත.පළාත් මට්ටමින් පොලිස් ස්ථානවල ළමා හා කාන්තා කාර්යාංශ ඉදිකිරීමට රුපියල් මිලියන 200කට අධික මුදලක් ඇමැතිවරයාගේ උපදෙස් පරිදි ලබාදී තිබේ.පළාත් මට්ටමින් ප්‍රාදේශීය ලේකම් කාර්යාලවල ළමා හා කාන්තා සංවර්ධන ඒකක පිහිටුවීමට රුපියල් මිලියන 15ක් වෙන් කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408292</link>
    <topic>ඌවේ මැතිවරණයට දිවිනැඟුම සේවකයන්යොදා ගන්නවා කියන චෝදනා බොරු</topic>
    <author>මහින්ද අලුත්ගෙදර</author>
    <content>මැතිවරණ නීති උල්ලංඝණය කරමින් ඌව පළාත් සභා මැතිවරණය සඳහා දිවිනැගුම සංවර්ධන දෙපාර්තමේන්තු සේවකයන් යොදා ගන්නා බවට ඇතැමුන් නඟන චෝදනා තරයේ ප්‍රතික්ෂේප කරන බව රජය අවධාරණය කරයි.තම අමාත්‍යාංශය, දිවි නැඟුම සංවර්ධන දෙපාර්තමේන්තුව හෝ රජයේ කිසිම නිලධාරියෙකු නීති විරෝධී ලෙස මැතිවරණය වෙනුවෙන් යොදා නොගන්නා බව ආර්ථීක සංවර්ධන ඇමැති බැසිල් රාජපක්ෂ මහතා ප්‍රකාශ කරයි.ඇමැතිවරයා මේ බව සඳහන් කළේ රජයේ ප්‍රවෘත්ති දෙපාර්තමේන්තු ශ්‍රවණාගාරයේ දී ඊයේ (28) පැවැති විශේෂ මාධ්‍ය හමුවකට සහභාගි වෙමිනි.එළඹෙන සැප්තැම්බර් මස 05, 06, 07 හා 08 යන දිනයන්හි දිවිනැගුම සංවර්ධන දෙපාර්තමේන්තුවට අයත් දිවිනැගුම සංවර්ධන නිලධාරීන් (සමෘද්ධි සංවර්ධන නිලධාරීන්) හා ඔවුනට හිතවත් දේශපාලනික ක්‍රියාකාරීන් 10,000 ඌව පළාත් සභා මැතිවරණය පැවැත්වෙන මොණරාගල හා බදුල්ල යන දිස්ත්‍රික්ක වෙත රැගෙන ගොස් එක්සත් ජනතා නිදහස් සන්ධානයේ මැතිවරණ කටයුතු වෙනුවෙන් යොදවා ගැනීමේ සූදානමක් තිබෙන බවට ඇතැම් පිරිස් රජයට චෝදනා කරන අතර එම චෝදනාවලට ප්‍රතිචාර දක්වමින් ඇමැතිවරයා මේ බව සඳහන් කළේය.රජයේ වත්මන් ක්‍රියාදාමය අගය කරමින් ඔවුන් එක්සත් ජනතා නිදහස් සන්ධානයේ ජයග්‍රහණය වෙනුවෙන් තම ඡන්දය ලබාදෙනු ඇතැයි විශ්වාසය පළකළ බැසිල් රාජපක්ෂ මහතා දේශපාලන අයිතියක් ඇති අයෙකු දේශපාලන කටයුතුවල නිරතවීම වැළැක්විය නොහැකි බවද සිහිපත් කළේය. දිවිනැගුම සංවර්ධන දෙපාර්තමේන්තුවේ අධ්‍යක්‍ෂ ජනරාල්වරයාගේ උපදෙස් මත යැයි පවසමින් දිවිනැගුම දිස්ත්‍රික් සම්බන්ධීකරණ නිලධාරීන් හා ආණ්ඩුවේ වෘත්තීය සමිතියක් වන සමස්ත ලංකා සමෘද්ධි හා කෘෂිකර්ම පර්යේෂණ සහකාර නිලධාරීන්ගේ සංගමයේ නියෝජිතයන් විසින් මේ සියලූ කටයුතු සංවිධානය කරමින් සිටින බවට ද මෙය රාජකාරී කටයුත්තක් බවත් දිවයිනේ සෑම ප්‍රාදේශිය ලේකම් කාර්යාලයකින්ම දිවිනැගුම සංවර්ධන නිලධාරීන් අවම 50 මේ කටයුත්තට සහභාගී විය යුතු බවට බදුල්ල හා මොණරාගල යන දිස්ත්‍රික්ක 02 හැර දිවයිනේ සියලුම දිස්ත්‍රික්කවල සේවයේ නියුතු දිවිනැගුම සංවර්ධන නිලධාරීන් වෙත වාචික උපදෙස් පමණක් ලබා දී ඇති බවටත් එම පිරිස් චෝදාන එල්ල කරයි.ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල, ආර්ථික සංවර්ධන නියෝජ්‍ය ඇමැති ඒ.එල්.එම් හිස්බුල්ලා, ආර්ථික සංවර්ධන අමාත්‍යාංශයේ ලේකම් වෛද්‍ය නිහාල් ජයතිලක, ජනමාධ්‍ය හා ප්‍රවෘත්ති අමාත්‍යාංශයේ ලේකම් ආචාර්ය චරිත හේරත්, පළාත් සභා හා පළාත් පාලන අමාත්‍යාංශයේ ලේකම් ආර්.ඒ.ඒ.කේ රණවක, රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල, සමෘද්ධී අධ්‍යක්ෂ ජනරාල් නීතීඥ බන්දුල තිලකසිරි, භාණ්ඩාගාර නියෝජ්‍ය ලේකම් එස්.ආර්. ආටිගල මහත්වරු ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408293</link>
    <topic>මෙරටටසංචාරක ආකර්ෂණය වැඩි කිරීමටජර්මනියේදී ප්‍රවර්ධනවැඩසටහනක්</topic>
    <author>මහින්ද අලුත්ගෙදර</author>
    <content>විදෙස් සංචාරකයන් ශ්‍රී ලංකාවට ආකර්ෂණය කර ගැනීමේ වැඩපිළිවෙළ යටතේ ක්‍රියාත්මක ජාත්‍යන්තර ප්‍රවර්ධන වැඩසටහනක් ජර්මනියේ දී ආරම්භ කිරීමට ශ්‍රී ලංකාව පියවර ගෙන ඇත.ලොව පුරා රටවල ශ්‍රී ලංකාව පිළිබඳ දැනුවත් කිරීමේ ජාත්‍යන්තර ප්‍රවර්ධන වැඩසටහනක් මේ වනවිට ආරම්භ කර තිබෙන අතර ඒ යටතේ මෙය ක්‍රියාත්මක කරන බව ශ්‍රී ලංකා සංචාරක ප්‍රවර්ධන කාර්යාංශය පවසයි.ආර්ථීක සංවර්ධන ඇමැති බැසිල් රාජපක්ෂ මහතාගේ උපදෙස් හා මඟ පෙන්වීම යටතේ මේ වැඩසටහන ආරම්භකර තිබෙන අතර ඒ යටතේ ජර්මනියේ බර්ලින්, හැම්බර්ග්, මියුනිච් සහ ෆ්‍රැන්ක්ෆර්ට් (Berlin, Hamburg, Munich and Frankfurt) නගර ආශ්‍රිත කුලී රථ 300ක සංචාරක ආකර්ෂණීය ගමනාන්තයන් ප්‍රචාරණය කරන බවද එම කාර්යාංශය සඳහන් කරයි."සංචාරයක් බලාපොරොත්තු වන - ශ්‍රී ලංකාව" යන තේමා පාඨය යටතේ කුලී රථවල බඳ දෙපස පසුපස ආසන කවර හා ලදුපත් මඟින් මෙම ප්‍රවර්ධන කටයුතු සිදුකෙරෙන බව පෙන්වා දෙන ශ්‍රී ලංකා සංචාරක ප්‍රවර්ධන කාර්යාංශය ඒ යටතේ එක්සත් රාජධානිය, ප්‍රංශය, ජර්මනිය, කොරියාව හා ජපානය ඇතුළු ලොව ප්‍රධාන පෙළේ රටවල කුලී රථ 1,200ක ශ්‍රී ලංකාවේ ප්‍රධාන ආකර්ෂණීය සංචාරක ගමනාන්තයන් පිළිබඳව ප්‍රදර්ශනය කරන බවද කියාසිටී.ශ්‍රී ලංකාවේ සංචාරක කර්මාන්තයේ දැවැන්ත ප්‍රගතියක් පෙන්නුම් කරමින් මේ වනවිට විදෙස් සංචාරකයන්ගේ පැමිණීමේ සීග්‍ර වර්ධනයක් පෙන්නුම් කරන අතර එළඹෙන 2016 වනවිට විදෙස් සංචාරකයන් ලක්ෂ 25ක් ශ්‍රී ලංකාවට ගෙන්වා ගැනීම රජයේ අරමුණ වී තිබෙන බවද ශ්‍රී ලංකා සංචාරක ප්‍රවර්ධන කාර්යාංශය කියයි. ඒ අනුව ඊට අවශ්‍ය යටිතල පහසුකම්ප සංවර්ධනය මේ වනවිට ක්‍රියාත්මක කිරීමට රජය පියවර ගෙන තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408294</link>
    <topic>නායකත්ව මණ්ඩලයවිසුරුවනවා නම් නි.නායකකම බාරගන්නවා</topic>
    <author>අසේල කුරුළුවංශ</author>
    <content>එක්සත් ජාතික පක්ෂ නියෝජ්‍යනායක ධුරය භාරගැනීමට නම් නායකත්ව මණ්ඩලය විසුරුවා හැරිය යුතු බවට සජිත් ප්‍රේමදාස මහතා පක්ෂයට ‍යෝජනා කැර ඇතැයි වාර්තාවෙයි.මේ තත්ත්වයත් සමඟ යළිත් රනිල් හා සජිත් අතර පැවැති විරසකය වර්ධනය වී තිබෙන අතර නායකත්වය මණ්ඩලය මඟින් නියෝජ්‍ය නායක ධුරය පුරප්පාඩුව තබන ලෙස ජාතික නායකයාට දැනුම් දී තිබේ.නාවලපිටිය හා කොළොන්නාව නව ආසන සංවිධායකවරුන් පසුගියදා සිරිකොතදී පත්කැරුණු අවස්ථාවේ නියෝජ්‍ය නායක ධුරය සජිත් ප්‍රේමදාස මහතාට ලබාදීමට තීරණය වී තිබී ඇත.නව තනතුර බාරගැනීම ප්‍රතික්ෂේප කැර නායකත්ව මණ්ඩලය විසුරුවා හරින ලෙස සජිත් ප්‍රේමදාස මහතා කළ යෝජනාවට පක්ෂයේ බහුතර මන්ත්‍රීන් එකඟනොවන බවද වාර්තා වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408295</link>
    <topic>ඩෙංගු මදුරු පරීක්ෂාවඅදත් හෙටත්</topic>
    <author>සන්ධ්‍යා කරුණාරත්න</author>
    <content>රට පුරා පාසල් හා ආයතන පරීක්ෂා කර මදුරුවන් බෝ වන ස්ථාන ඉවත් කිරීමේ වැඩපිළිවෙළක් අද (29) සහ හෙට (30) දෙදිනදී ක්‍රියාත්මක කෙරේ.ඩෙංගු මර්දන ජනාධිපති කාර්ය සාධන බළකාය එක්ව මේ වැඩපිළිවෙළ ක්‍රියාත්මක කරයි. උතුරු බටහිර මෝසම් සමඟ යළි ඩෙංගු හිස ඔසවන නිසා කඩිනමින් මේ කාර්ය කිරීමට පෙළඹී ඇති අතර ත්‍රිවිධ හමුදාවේ සහාය ලබා ගනිමින් දැවැන්ත මදුරු මර්දන ව්‍යාපාරයක් ක්‍රියාත්මක කෙරේ.මීට අමතරව ලබන මාසයේ 10 වැනිදා සිට 16 වැනිදා දක්වා සතිය මදුරු මර්දන සතියක් ලෙස ප්‍රකාශයට පත් කර තිබේ.පසුගිය මාස දෙකක කාලය තුළදී ඩෙංගු මර්දන ජනාධිපති කාර්ය සාධන බළකාය එක්ව බස්නාහිර පළාතේ නිවෙස් ඇතුළු පරිශ්‍ර ලක්ෂ හයකට වැඩි ප්‍රමාණයක් පරික්ෂා කර ඇත.බස්නාහිර පළාතේ සියයට 60 ක ඩෙංගු රෝගීන්ගේ වාර්තා වීම සැලකිය යුතු මට්ටමකින් අඩු වීම මේ වැඩපිළිවෙළෙහි ප්‍රතිඵලයකි.සෞඛ්‍ය අමාත්‍යාංශය, ආරක්ෂක අමාත්‍යාංශය, නීතිය හා සාමය පිළිබඳ අමාත්‍යාංශය, පළාත් පාලන අමාත්‍යාංශය එක්ව මේ වැඩසටහන ක්‍රියාත්මක කර තිබේ.තමා ජීවත් වන අවට පරිසරය මදුරුවන් බෝ නොවන ලෙස තබා ගැනීමෙන් ඩෙංගු මදුරු උවදුරට ගොදුරු වීමෙන් වැළකිය හැකි ය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408296</link>
    <topic>පළමු lean luxuryසිනමන් රෙඩ් විවෘත වෙයි</topic>
    <author/>
    <content>අතිරේක සැරසිලි වලින් තොර වූ සුඛෝපභෝගී සේවාවන් සමඟින් සැප්තැම්බර් පළමුවැනිදා සිට 'Lean Luxury' හෝටලයක් ලෙසින් සිනමන් රෙඩ් විවෘත කෙරේ. සිනමන් හෝටල් ජාලයට එක් වූ නවතම හෝටලය ලෙසින් නවීන පහසුකම් සහිතව සංචාරකයන්ගේ සුවපහසුව වෙනුවෙන් සිනමන් රෙඩ් හෝටල් ක්ෂේත්‍රයට අවතීර්ණ වෙයි.කොළඹ 03, ආනන්ද කුමාරස්වාමි මාවතේ (ග්‍රීන් පාත්) පිහිටා ඇති සිනමන් රෙඩ් හෝටලය ඊටම ආවේණික අභ්‍යන්තර සැකසුමක් සමඟින් ඊට පිවිසෙන්නන් වෙත නැවුම් අත්දැකීමක් එක් කිරීමට සූදානමින් සිටියි. 'Lean Luxury' හරහා ව්‍යාජ අලංකරණයන්ගෙන් තොර වූ නවීන තාක්ෂණය හා බැඳුණු පුළුල් පරාසයක් ඔස්සේ විහිදුණු සුඛෝපභෝගී සේවා පහසුකම් අත්විඳීමේ හැකියාව පවතී.ජෝන් කීල්ස් සමුහ ව්‍යාපාරයේ උප සභාපති මෙන්ම හෝටල් හා සංචාරක අංශයේ (Leisure Sector) සභාපති අජිත් ගුණවර්ධන මහතා සඳහන් කළේ 'කලාත්මක අත්දැකීම් සමඟින් ව්‍යාපාර පවත්වාගෙන යාම තුළින් ජාත්‍යන්තර වශයෙන් ශ්‍රී ලාංකික නාමය ප්‍රචලිත කිරිම අපගේ ඉලක්කය වී තිබෙනවා. අපට ආවේණික වූ සංකල්පයක් වන 'Lean Luxury' වර්තමාන සංචාරකයින්ගේ අපේක්ෂාවන් හා ගැළපෙන ලෙසින් ක්‍රියාත්මක කරන අතර එය ඉදිරි දශකය තුළ ශ්‍රී ලංකාව පුරා ව්‍යාප්ත වනු ඇතැයි අපගේ විශ්වාසයයි.මහල් 26කින් සමන්විත මෙම නව හෝටල් සංකීර්ණය සියලු පහ සුකම්වලින් පිරි සුඛෝපභෝගී කාමර 243කින් සමන්විත වේ. හෝටල් සංකීර්ණය වෙත පිවිස ඇතුළත්වීම හා බැහැර යාම සඳහා ස්වයංසේවා පද්ධති (self-check-in and check-out kiosks) විද්‍යුත් දොරටු සේවා (e-concierge services) IPTV පද්ධති (IPTV system) ඇතුළු අති නවීන සේවා පහසුකම්වලින් සමන්විතව පවතී. ඊට අමතරව ජල තටාකයක්, විවෘත උඩුමහල් බීම හලක්. ශරීර සුවතා මධ්‍යස්ථානයක් ඇතුළු පහසුකම් රැසක් හෝටල් සංකීර්ණයේ 26 වැනි මහලේ ස්ථාපිත කර තිබේ. අංශක 360ක් පුරා විහිදුණු කොළඹ නගරයේ සහ ඉන්දියානු සාගරයේ අසිරිය විඳිමින් මේ සියලු පහසුකම් අත්විඳීමට පැමිණෙන අමුත්තන්ට හැකියාව ලැබෙනු ඇත. එහි 7 සහ 8 වැනි මහල් තේ පැන් සංග්‍රහයන් හා උත්සවශාලා පහසුකම්වලින්ද සමන්විතව පවතී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408297</link>
    <topic>වී ගොවියාට හොඳ ආදායමක්වී කි‍ලෝවක මිල රු. 46 දක්වා ඉහළට</topic>
    <author>විජයානි එදිරිසිංහ</author>
    <content>වී ගොවියාට විශාල ආදායමක් ලබාදෙමින් මේ වන විට වෙළෙඳුන් විසින් මිලදී ගන්නා වී කිලෝවක මිල රුපියල් 46 දක්වා ඉහළ ගොස් තිබේ.මෙවර කන්නයේ දැනට නෙළන අස්වැන්නට අමතරව ගොවීන් තම නිවෙස්වල ගබඩා කර තිබූ වී තොගද විකිණීමට පටන්ගෙන තිබේ.ඉතිහාසයේ වී කිලෝවක මිල රුපියල් 46 දක්වා ඉහළ ගිය ප්‍රථම අවස්ථාව මෙය බව ගොවියෝ පවසති.‍තවද වී අලෙවි මණ්ඩලයට වී මිලදී ගැනීමට ඉඩ නොතබා පෞද්ගලික වෙළෙන්දන් වහ වහා මිලදී ගැනීම් සිදු කරන බව වී අලෙවි මණ්ඩලය පවසයි.ගොවියාට වැඩි ආදායමක් ලබාගැනීමට අ‍වශ්‍ය පරිසරය සකස් කරදීම වී අලෙවි මණ්ඩලයේ අරමුණ වෙයි. එම නිසා පෞද්ගලික වෙළෙඳුන්ට වැඩි මිලට වී මිලදී ගැනීමට ඉඩ තබා වී අලෙවි මණ්ඩලය පසෙක සිට ගසාකෑම් සිදුවේදැයි බලා සිටියි.පසුගිය වියළි කාලගුණ තත්ත්වය නිසා විශාල වශයෙන් වී අස්වැන්න ලැබෙන ප්‍රදේශ ගණනාවක අක්කර ගණන් කෙත්වතු පාලු වී ඇත.එහෙත් බොහෝ ප්‍රදේශවල වියලි කාලගුණයට හසු නොවූ කෙත්වතු වල අස්වැන්න ඉහළ මට්ටමක පවතී.රජය 2007 වර්ෂයේ සිට නොමිලේ සහ සහන මිලට පොහොර ලබාදීමේ ප්‍රතිඵලයක් වශයෙන් එම කෙත් යායවල අස්වැන්න වැඩිවී තිබේ.කෙත්වතු විශාල ප්‍රමාණයක් අස්වැන්නෙන් විනාශ වුවද දැනට ලැබෙමින් පවතින අස්වැන්න සහ සඟවා තබා තිබූ වී තොග දැනට එළියට එන නිසා රටතුළ සහල් හිඟයක් නොමැත.එහෙත් සහල් මිල ඉහළ දැමීමේ අරමුණින් වෙළෙඳුන් සහල් තොග සඟවා තැබීමට පටන්ගෙන තිබේ.කෙසේ වුවත් කිසිම ආකාරයකින් වෙළෙඳපොළේ සහල් හිඟයක් ඇතිවීමට ඉඩ නොතබන බව සමුපකාර හා අභ්‍යන්තර වෙළෙඳ කටයුතු අමාත්‍ය ජොන්ස්ටන් ප්‍රනාන්දු මහතා පවසයි.කුඹුරු අක්කර විශාල ප්‍රමාණයක් විනාශ වූයේ ස්වභාවික පරිසරයේ බලපෑම් මතයි. එහෙත් ජලය සැපයෙන පළාත්වල එනම් අම්පාර වැනි ප්‍රදේශවල කුඹුරු ඉඩෝරයට හසු නොවී ආරක්ෂා කර ගැනීමට හැකිවී තිබෙනවා. කෙසේ වුවත් එවැනි අවස්ථාවක රට තුළ සහල් හිඟයක් ඇතිවීමට ඉඩ නොතබා අවශ්‍ය කටයුතු සිදු කරන බවද අමාත්‍යවරයා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408298</link>
    <topic>වී - සහල් තොග සඟවා ඇත්නම්පාරිභෝගික අධිකාරිය දැනුවත් කරන්න</topic>
    <author>විජයානි එදිරිසිංහ</author>
    <content>වී සහ සහල් තොග රැස් කරනු ලබන සියලු වී මෝල් හිමියන් සහල් ආනයනකරුවන් සහ තොග රැස් කරන්නන් සන්තකයේ ඇති සියලු වී සහ සහල් තොග පිළිබඳ තොරතුරු පාරිභෝගික අධිකාරිය වෙත වහාම දැනුම්දිය යුතු බව පාරිභෝගික අධිකාරිය මඟින් ඊයේ නිවේදනය කර තිබේ.2003 අංක 09 දරන පාරිභෝගික කටයුතු පිළිබඳ අධිකාරි පනතේ 57 වගන්තියේ බලතල ප්‍රකාරව එම තොරතුරු සැප්තැම්බර් 15 දිනට පෙර ලබාදිය යුතු වෙයි.ඊට අදාළ ආකෘති පත්‍රයක්ද රජය ඊයේ නිකුත් කොට තිබේ. සෑම සති දෙකකට වරක්ම පාරිභෝගික අධිකාරිය වෙත මෙම තොරතුරු දන්වා යැවිය යුතු වෙයි.එසේ තොරතුරු ලබානොදීම සහ සහල් හෝ වී තොග සඟවාගෙන අසත්‍ය තොරතුරු සපයන වෙළෙඳුන්ගේ එම වී හෝ සහල් තොග රාජසන්තක කිරීමට බලය පාරිභෝගික අධිකාරිය වෙත ලබාදී තිබේ.සමුපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතා‍ගේ නියෝගයකට අනුව පාරිභෝගික අධිකාරිය මේ නියෝගය නිකුත් කර තිබේ.මේ නියෝගය කඩ කරන සියලුම නිෂ්පාදකයන්, ආනයනකරුවන්, බෙදාහරින්නන්, සැපයුම්කරුවන්, මෝල් හිමියන් සහ අලෙවිකරන වෙළෙඳුන්ට එරෙහිව නීතිය උපරිමයෙන් ක්‍රියාත්මක කරන ලෙස අමාත්‍යවරයා පාරිභෝගික අධිකාරියට උපදෙස් දී ඇත.බොහෝ ව්‍යාපාරිකයන්, මෝල් හිමියන්, ආනයනකරුවන් වී සහ සහල් තොග සඟවා ගෙන රට තුළ මහා පරිමාණ සහල් හිඟයක් මවාපාමින් විශාල ලෙස වැඩිමිලට සහල් විකිණීම හා පාරිභෝගිකයා ගසාකෑමට පටන්ගෙන ඇත.මේ වන විට වියළි කාලගුණයෙන් හානි නොවූ ප්‍රදේශවල අස්වැන්න ලැබෙමින් පවතින අතර පසුගිය කන්නයේ ලැබූ අස්වැන්න රට තුළ පරිභෝජනය වූ සහල් ප්‍රමාණය දළ වශයෙන් සැලකිල්ලට ගත් කළ කෙසේවත් මෙතරම් කෙටි කාලයක් තුළ රටේ විශාල සහල් හිඟයක් පැවතිය නොහැකි බව පවසන ඇමැතිවරයා කූට ව්‍යාපාරිකයන් මිල වැඩි කිරීමට වී සහ සහල් සඟවා ඇතැයි සැකකරන බවද පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n1408299</link>
    <topic>කෘෂි රසායන, කෘත්‍රිම පොහොර භාවිතය අවම කිරීමට නව වැඩපිළිවෙළක්</topic>
    <author>ක්‍රිස්ටි මහේෂ් ද සිල්වා</author>
    <content>කෘෂි රසායනික ද්‍රව්‍ය හා කෘත්‍රිම පොහොර භාවිතය අවම කිරීම සඳහා නව වැඩපිළිවෙළක් ඉදිරියේදී ක්‍රියාත්මක කිරීමටත් දැනට කෘෂි ව්‍යාප්ත කටයුතුවල යෙදෙන නිලධාරීන් බෝග සායන හරහා ශාක වෛද්‍යවරුන් ලෙස පත් කිරීම සඳහාත් රජය තීරණය කර තිබේ. රජයේ නව වැඩපිළිවෙළ අනුව 2020 වන විට කෘෂි රසායනික ද්‍රව්‍ය හා කෘත්‍රිම පොහොර සම්පූර්ණයෙන්ම භාවිතයෙන් ඉවත් කිරීම සඳහා අවශ්‍ය පියවර ගැනීමට ඉදිරියේදී නියමිතය.මේ නව වැඩපිළිවෙළට අනුව පළිබෝධනාශක හා කෘත්‍රිම පොහොර යෙදවුම් සෘජුවම අවම කිරීම, කාබනික කෘෂි ගම්මාන පිහිටුවීම, කොහොඹ යුෂ වැනි ස්වභාවික පළිබෝධනාශක හඳුන්වාදීම, කෘෂි ව්‍යාප්ති කටයුතුවල යෙදෙන නිලධාරීන් ශාක වෛද්‍යවරුන් ලෙස පත් කිරීම ඇතුළු ක්‍රියාමාර්ග රැසක් ගැනීමට බලාපොරොත්තු වෙයි.පසුගියදා රජය සිදු කරනු ලැබූ සමීක්ෂණයකට අනුව අවසාන විකල්පය ලෙස පළිබෝධක නාශක යෙදවිය යුතු වුවත් ගොවීහු එය නොසලකා හරිමින් අවිධිමත් ලෙස කෘමිනාශක හා රසායනික පොහොර යොදනු ලබන බව පැහැදිලි වී තිබේ. එසේම එම සමීක්ෂණයට අනුව වසරකට පළිබෝධක නාශක ටොන් 8000ක් හා රසායනික පොහොර ටොන් 90000ක් පසට එකතු කරන බව හෙළිවී තිබෙන අතර ඒ අනුව කෘෂි රසායනික ද්‍රව්‍ය හා කෘත්‍රිම පොහොර භාවිතය අවම කිරීම කාලීන අවශ්‍යතාවයක් වී ඇතැයි යන්න රජයේ අදහස වී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082910</link>
    <topic>ද්‍රවිඩ සන්ධානය සැනසීමඉන්දියාව නැවැත්විය යුතුයි</topic>
    <author/>
    <content>වාර්ගික පදනම මත ගොඩනැඟූ ද්‍රවිඩ ජාතික සන්ධානය සැනසීමේ අරමුණින් කටයුතු කිරීමේ වරද සිදුකිරීම ඉන්දියාව අත්හිටුවිය යුතු බව බස්නාහිර පළාත් ඇමැති ජාතික හෙළ උරුමයේ නියෝජ්‍ය ලේකම් උදය ගම්මන්පිල මහතා ප්‍රකාශ කළේය.මීටත් වඩා 1987 ඇතිකරගත් ඉන්දු - ලංකා ගිවිසුමේ ප්‍රකාර ශ්‍රී ලංකාව සම්බන්ධයෙන් ඉන්දියාව විසින් සපුරාලිය යුතු වගකීම් එයාකාරයෙන් සපුරා ඇත්ද යන්න ඉන්දියාව විසින් විමසා බැලිය යුතුව ඇති බව ද ඔහු කියා සිටියේය. එම ගිවිසුමේ 2.16 වගන්තිය ඉන්දියාව විසින් මුළුමනින්ම උල්ලංඝනය කර ඇති බවත්, එකල ශ්‍රී ලංකාවේ සිටි ඉන්දීය හමුදාව එහි දැක්වෙන පරිද්දෙන් උතුරු නැ‍ඟෙනහිර පළාත්වල ප්‍රජාවන්ගේ ආරක්ෂාව සහතික කිරීමට නොහැකි වූ බවත් ගම්මන්පිල මහතා වැඩිදුරටත් පවසා ඇත.ඒ මහතා මේ සම්බන්ධයෙන් මෙසේ ද පවසා තිබේ. “13 වැනි සංශෝධනය මුළුමනින්ම ක්‍රියාත්මක කළ යුතු බවට ශ්‍රී ලංකාවෙන් ඉල්ලා සිටීමට කලින් ඉන්දු ලංකා ගිවිසුම යටතේ ඉන්දියාවට පැවරුණු වගකීම් සපුරා ඇත්ද යන්න ඔවුන් විමසා බැලිය යුතු වෙනවා. එහිදී ඇතිකරගත් එකඟතාවන් කොන්දේසි සහිත වූවා සේම දෙපාර්ශ්වයම මත පැටවුණු ඒවායි. එම ගිවිසුමෙන් එකඟතාව ඇතිකරගත් පරිදි ඉන් ඉදිරිපත් කෙරුණු විසඳුම් යෝජනා යම් සටන්කාමී කණ්ඩායමක් පිළිනොගන්නේ නම් ශ්‍රී ලංකාවේ එක්සත් බව, ඒකාබද්ධතාව හා ආරක්ෂාව අගතියට පත්වන ක්‍රියාවලියකට ඉන්දීය භූමිය භාවිතයට ඉඩ නොදෙන බවට හා ද්‍රවිඩ සටන්කාමීන්ගේ ක්‍රියාදාමයන් මැඬලීමට ශ්‍රී ලංකා නාවික හමුදාවට ඉන්දීය නාවික හා වෙරළාරක්ෂක හමුදා සහාය දෙන බවත් කියැවුණද මේ වගකීම් ඉන්දියාව විසින් ඉටු කළේ නැහැ.”“ශ්‍රී ලංකාව බහුවාර්ගික සමාජයකින් යුක්ත බැවින් මෙරට ජනතාවගේ අපේක්ෂාවන් මුදුන්පත් වන අයුරින් දේශපාලන විසඳුමක් සොයාගැනීමේ හැකියාවක් ශ්‍රී ලංකාවට ඇති අතර එය එසේ කළ යුතුයි. එහෙත් මේ ප්‍රශ්නය විසඳීමට ශ්‍රී ලංකා රජය පාර්ල‍ිමේන්තු තේරීම් කමිටුවක් කැඳවා තිබියදී තනි වාර්ගික දේශපාලන පක්ෂයක් වන ද්‍රවිඩ එක්සත් ‍විමුක්ති පෙරමුණ සනහාලන අයුරින් ඉන්දියාව ක්‍රියාකිරීමෙන් විසඳුම් ක්‍රියාවලියක හැකියාව අවුල් වන්නේය. සංකීර්ණ වන්නේය.ද්‍රවිඩ ජනතාවට විශේෂ වූ දුක්ගැනවිලි ඇතැයි පවසන ද්‍රවිඩ ජාතික සන්ධානය පාර්ලිමේන්තු තේරීම් කමිටුවට සහභාගි නොවන්නේ ඔවුන් වෙනම න්‍යාය පත්‍රයකට අනුව කටයුතු කරන බැවිනුයි.ඔවුන් කොටි සංවිධානයේ හඬ බවට පත්ව සිටි බවත්, ඔවුන්ගේ බෙදුම්වාදී පිළිවෙත අනුදත් බවත් රහසක් නොවෙයි.”“මේ තත්ත්වය යටතේ 13 වැනි සංශෝධනය සම්බන්ධයෙන් ඉන්දියාවට ප්‍රශ්නයක් ඇත්නම් එරට කළ යුත්තේ ද්‍රවිඩ ජාතික සන්ධානය වැනි එක් වර්ගයකට සීමා වූ ප්‍රාදේශීය දේශපාලන පක්ෂයකට ආරාධනා කිරීම නොව ශ්‍රී ලංකා රජය සමඟ සෘජුවම සාකච්ඡා කිරීමයි. කොටි සංවිධානය හා දෙමළ ඩයස්පෝරාව සමඟ සම්බන්ධකම් ඇති එම පක්ෂය සමඟ ඉන්දියාව සාකච්ඡා පැවැත්වීම ශ්‍රී ලංකාවේ සෙසු සිංහල හා මුස්ලිම් පක්ෂවල සැකයට තුඩු දී තිබේ. මේ නිසා ඉන්දියාව කළ යුත්තේ පාර්ලිමේන්තු තේරීම් කමිටුවට එක්වන ලෙස ද්‍රවිඩ ජාතික සන්ධානයෙන් ඉල්ලා සිටීමයි.”</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082911</link>
    <topic>පීඩාවිඳින රෝගීනටඖෂධ ලබා දෙන්නරාජ්‍ය ඖෂධ නීතිගත සංස්ථාව පියවර අරන්</topic>
    <author>සන්ධ්‍යා කරුණාරත්න</author>
    <content>පරිපූරක වෛද්‍ය වෘත්තිකයන්ගේ වැඩ වර්ජනය හේතුවෙන් අපහසුතාවට පත් වන රෝගීන්ට නොමිලේ ඖෂධ ලබාදීමට රාජ්‍ය ඖෂධ නීතිගත සංස්ථාව පියවර ගෙන ඇත.වැඩ වර්ජනය පවතින දිනයන්හිදී බාහිර රෝගී අංශයෙන් සහ සායනික ප්‍රතිකාර සඳහා රෝහල්වලට පැමිණෙන සියලුම රෝගීන්ට ඖෂධ ලබාදීම මේ දිනයන්හිදී සිදු කරන බව රාජ්‍ය ඔසුසල් ආරංචි මාර්ග පවසයි.සෞඛ්‍ය අමාත්‍යාංශය සහ රාජ්‍ය ඖෂධ නීතිගත සංස්ථාව එක්ව ගෙන ඇති මේ තීරණයට රෝගීන්ගේ බලවත් ප්‍රසාදය හිමි වන බව ප්‍රතිකාර ලබා ගැනීමට පැමිණෙන රෝගීහු පවසති.වැඩ වර්ජනය පැවැති පෙරේදා (27) දිනය තුළදී කොළඹ - 07 ප්‍රදේශයේ පිහිටි රාජ්‍ය ඔසුසලෙන් රෝගීන් 1000 කට පමණ ඖෂධ නොමිලේ ලබාදී ඇති බවට වාර්තා වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082912</link>
    <topic>ජනාධිපති කාර්ය සාධක බළකායෙන්ඩෙංගු මර්දන වැඩසටහනක්</topic>
    <author>ශීලා උඩුවර සහ මානෙල් පුෂ්ප කුමාරි</author>
    <content>පසුගිය සතියේ පැවැති වර්ෂා සහිත කාලගුණික තත්ත්වයෙන් පසුව ඩෙංගු උවදුර යළිත් ව්‍යසනයක් ලෙසින් පැතිර යාමේ අවධානම පාලනය කිරීම සඳහා ඩෙංගු මර්දනය සම්බන්ධ ජනාධිපති කාර්ය සාධක බලකාය මඟින් ජාතික මට්ටමේ වැඩසටහනක් මේ වන විට ක්‍රියාත්මක කරමින් පවතී.සෞඛ්‍ය ඇමැති මෛත්‍රීපාල සිරිසේන මහතාගේ ප්‍රධානත්වයෙන් පසුගියදා රැස් වූ ජනාධිපති කාර්ය සාධක බලකායේදී ඒකමතිකව තීරණය වූයේ මේ මස 29 සහ 30 යන දෙදින තුළ ජාතික මට්ටමේ පරිසරය පවිත්‍ර කිරීමේ වැඩසටහනක් ක්‍රියාත්මක කරන ලෙසයි.ඒ අනුව පාසල්,රාජ්‍ය හා පෞද්ගලික ආයතන,ව්‍යාපාරික ස්ථාන,නිවාස ආදී විවිධ ස්ථානයන්හි ඩෙංගු කීටයන් වර්ධනය වීමට පවත්නා ඉඩකඩ විනාශ කර දැමීම සඳහා ඒකාබද්ධ වැඩසටහනක් ක්‍රියාත්මක කෙරේ.මධ්‍යම පරිසර අධිකාරිය පළාත් හා දිස්ත්‍රික් කාර්යාල ජාලය සමඟ ප්‍රාදේශීය පරිසර නිලධාරීන් ද සම්බන්ධ කරගනිමින් ත්‍රිවිධ හමුදාව,පොලීසිය,පළාත් පාලන ආයතන සමඟ විවිධ වූ ස්වේච්ඡා කණ්ඩායම් සමඟ ඒකාබද්ධව මෙම ඩෙංගු මර්දන වැඩසටහන ක්‍රියාත්මක කිරීමට කටයුතු යොදා ඇත.පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත මහතාගේ ප්‍රධානත්වයෙන් බත්තරමුල්ල හා කඩුවෙල ප්‍රදේශයන්හි සමෘද්ධිලාභීන් මේ සම්බන්ධව දැනුවත් කිරීමේ වැඩසටහනක් ද පසුගියදා බත්තරමුල්ල පිහිටි "අපේ ගම" පරිශ්‍රයේදී පැවැත්වීය.ඩෙංගු උවදුර පිටුදැකීම සඳහා සැමගේ සහයෝගය ලබාදෙමින් මෙම ජාතික වැඩසටහනට දායක වන මෙන් මධ්‍යම පරිසර අධිකාරියේ සභාපති ඩී.ඩබ්ලිව්.ප්‍රතාපසිංහ මහතා කියා සිටියි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082913</link>
    <topic>එක්සත් ශ්‍රී ලංකාවක් වෙනුවෙන්සැම විටම පෙනී සිටිනවා</topic>
    <author/>
    <content>ඉන්දීය මාධ්‍යවේදීන්ගේ සම්මේලනය එක්සත් ශ්‍රී ලංකාවක් වෙනුවෙන් පෙනී සිටින බවත් රට බෙදීමට සහාය නොදෙන බවත් පවසයි. ශ්‍රී ලංකාව සම්බන්ධයෙන් විවිධ දේශපාලනඥයන් කුමක් කීවත්තමිල් නාඩු ප්‍රාන්තයේ මාධ්‍යවේදීන් කිසිම පැත්තක් නොගන්නා බව එම සම්මේලනයේ මහ ලේකම් ප්‍රමනන්ඩ් පන්ඩේ කියයි.මීට වසර දෙකකට පෙර චෙන්නායිහිදී පැවති රැස්වීමකදී මෙවැනි යෝජනාවක් සම්මත කරගෙන ඇති බව ඔහු පවසා තිබේ.ඔහු මේ අදහස් පළ කර තිබුණේ ඔවුන් ශ්‍රී ලංකාවේ කළ සංචාරය නිම කරමින් කොළඹ දී පැවති මාධ්‍ය හමුවකදීයි. පන්ඩේ ඇතුළු 30 දෙනෙකුගෙන් යුත් මාධ්‍යවේදීන් පිරිස ශ්‍රී ලංකාවට පැමිණියේ අගෝස්තු 22දායි. මෙරට සිටි කාලය තුළ දී ශ්‍රී ලංකාවේ ප්‍රදේශ කිහිපයක සංචාරය කළ එම පිරිස සාමාන්‍ය වැසියන්, දේශපාලඥයන් සහ රාජ්‍යතාන්ත්‍රිකයන් හමු වී ඇත. තවද ජනමාධ්‍ය අමාත්‍යංශයේ ලේකම් ආචාර්ය චරිත හේරත් සහ පශු සම්පත් අමාත්‍ය අරුමුගම් තොන්ඩමන් මහතා ද හමුවී තිබේ.නැවත වරක් ශ්‍රී ලංකාවට පැමිණෙන විට තමිල් නාඩු ප්‍රාන්තය නියෝජනය කරන මාධ්‍යවේදීන් රැසක් කැටුව පැමිණෙන බවත් පන්ඩේ මහතා පවසා තිබේ. ශ්‍රී ලංකා පුවත් පත් සම්මේලනය සමඟ සමීප සහයෝගිතාවකින් කටයුතු කිරීමටත්, ශ්‍රී ලාංකිය මාධ්‍යවේදීන්ට පුහුණුව ලබාදීමට සහ මාධ්‍යවේදීන් හුවමාරු වැඩපිළිවෙළක් ඇති කිරීමට බලාපොරොත්තු වන බවත් ඔහු වැඩි දුරටත් පවසා ඇත.තම සම්මේලනය සහ ශ්‍රී ලංකා පුවත් පත් සම්මේලනය අතර සබඳතාව හොඳින්ම තහවුරු කරගෙන ඇති බවත් ඔහු කියා තිබේ. මාධ්‍යවේදීනගේ සම්මේලනය සාමාජිකයන් 60000කට අධික සාමාජිකත්වයකින් සමන්විත වුවකි. එය විශ්වසනීයත්වය තහවුරු කරගත් මාධ්‍යවේදීනගේ ආර්ථික උන්නතිය වෙනුවෙන් කටයුතු කරන්නක් බවත් ඔහු කියයි. ප්‍රජාතන්ත්‍රවාදය ශක්තිමත් කිරීමට මාධ්‍ය වැදගත් කාර්ය භාරයක් ඉටු කළ යුතු බවත්, විශේෂයෙන්ම පහළ මට්ටමේ අය ගේ සමාජ සහ ආර්ථික තත්ත්වය නඟා සිටුවීමට ඇපකැප විය යුතු බවත් ඔහුගේ මතයයි.ඉන්දීය මාධ්‍යවේදීන්ගේ සම්මේලයේ ලේකම් හේමන්ත් තිවාරි, කාන්තා කටයුතු පිළිබඳ ලේකම් නමිටා බෝරා, ශ්‍රී ලංකා පුවත්පත් සම්මේලනයේ සභාපති මුදිත කාරියකරවන. උප සභාපති හර්ෂ අබේකෝන්, විදේශ කටයුතු ලේකම් කුරුළු කාරියකරවන යන මහත්ම මහත්මීන්ද එම අවස්ථාවට සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082914</link>
    <topic>ජනපති මහින්ද ගෙන යන සංවර්ධනවැඩපිළිවෙළ ජනතාව අගය කරනවා</topic>
    <author>සුභාෂිණී සේනානායක</author>
    <content>ශ්‍රී ලංකාව සංවර්ධනය කරා ගෙන යාමට ජනාධිපති මහින්ද රාජපක්ෂ මහතා ගෙන යන වැඩපිළිවෙළ මෙරට සියලු ජනතාව අගය කරන බවත් සාමය ස්ථාපිත කරමින් කෙටි කාලයක දී මෙතරම් සංවර්ධනයක් උදාකරදුන් එකම රාජ්‍ය නායකයා ජනාධිපති මහින්ද රාජපක්ෂ මහතා බවත් සිවිල් ගුවන්සේවා ඇමැති පියංකර ජයරත්න මහතා පැවසීය.රටේ පවත්වන ඕනෑම මැතිවරණයකින් ජනාධිපති මහින්ද රාජපක්ෂ මහතාට ජය හිමිවන්නේ රටේ ජනතාව කෙටි කාලයකින් රටේ සිදු කෙරුණු සංවර්ධනය සියැසින් දුටු නිසා බව කී ඇමැතිවරයා ඌව පළාත් සභා මැතිවරණයෙන් අතිවිශිෂ්ට ජයග්‍රහණයක් හිමිවීම ස්ථිර බවද කීවේය.තව දුරටත් අදහස් දැක්වූ ඇමැති පියංකර ජයරත්න මහතා‍ මෙසේද කීවේය.එදා විදුලිය නැතිව, වතුර පොදක් නොතිබුණු බොහොමයක් ගම්මානවලට අද විදුලිය, ජලය ලැබී තිබෙනවා. ජනාධිපතිතුමාට දේශපාන න්‍යාය පත්‍රයක් නැහැ. එතුමා තම දේශපාලන න්‍යාය පත්‍රයේ මූලිකත්වයක් ලබා දී ඇත්තේ ගම්මාන සංවර්ධනය කිරීමේ වැඩ පිළිවෙළටයි.රට දියුණු කිරීමට නම් ගම් සංවර්ධනය කිරීමේ වැඩ කළ යුතුය යන මිහින්ද චින්තන සංකල්පය ශක්තිමත් කිරීම සඳහා ජනතාවගේ නායකත්වය ඉල්ලා සිටි මහින්ද රාජපක්ෂ මහතා ජනතාවට දුන් පොරොවන්දු එකින් එක ඉෂ්ඨ කළා. එතුමා මුලින්ම ඉටු කළේ තිස්වසරක් පුරා රටට සාපයක් ගෙන දුන් යුද්ධය නිමා කරලීමටයි. යුද්ධය නිසා කොතරම් ජීව්ත විනාශ වුණාද? විපක්ෂය අද කතාකරන්නේ මේ රටේ යුද්ධයක් නොතිබුණු ගානටයි.බලය ලබා ගැනීමට විපක්ෂයේ ඇති කෑදරකමට ඔවුන් සිදු කරන ප්‍රකාශ වලින්ම පේන්වා. එදා මවුපියන් තම දරුවන් පාරට යැව්වේ කොයිතරම් නම් බියකින්ද? රටේ ආර්ථිකයේ රැපියල් කෝටී කියක් නම් කොටි ත්‍රස්තයන් විනාශ කළාද? යුද්ධය නවතා දැමූ ජනාධිපති තුමා අවතැන් ජනතාව වසර කිහිපයකින් නැවත පදිංචි කළා පමණක් නොවෙයි යුද්ධය හේතුවෙන් අධ්‍යාපනය නවතා දැමූ දරුවන්ට ඉගෙන ගැනීමට අවශ්‍ය පරිසරය සකස් කර දුන්නා.ඒ වගේම ත්‍රස්ත ක්‍රියා සිදු කළ තරුණ පිරිස් 12000ක් පමණ ප්‍රනරුත්ථාපනය කර නැවත සමාජ ගත කළා. ‍කොයි රටේද මෙතරම් කෙටිකාලයකින් මේවා සිදු කර තිබෙන්නේ. මේ සියුලු දේවල් ඉවසා ගත නොහැකි විපක්ෂය මොනවද රටට කළේ.මොනවා හරි දෙයක් කියමින් ජනතාව රවටන්න උත්සාහ ගත්තත් අවසානයේ ජනතාව තීන්දු කරනවා රට සංවර්ධනය කරන්න නම් මහින්ද රාජපක්ෂ මහතාට බලය ලබා දිය යුතුයි කියා. මේ රටේ අධිවේගී මාරග පද්ධති තිබුණද? අද ලෝකයේ දියුණු රටක වගේ මාර්ග පද්ධතිය දියුණු වෙලා.වසර ගණනාවක් අන්ධකාරයේ අධ්‍යාපන කටයුතු කළ දරුවන් අද ලාම්පු තෙල් කුප්පිය වෙනුවට විදුලි ආලෝකය භාවිතා කරමින් දක්ෂ ලෙස අධ්‍යාපන කටයුතු කරනු දැකීම අපි හැම දෙනාටම සතුටු විය හැකි කාරණයක් විතරක් නොවෙයි ඒ දරුවන්ට විභාගවලින් උසස් කුසලතා දක්වන්නටත් හැකිවෙලා තියෙනවා.අපි මත්තල දෙවන ජාත්‍යන්තර ගුවන් තොටුපල ඉදි කළා. හමබන්තොට වරායෙන් අද අපේ ආර්ථිකයට මුදල් ගලා එනවා.මේ සංවර්ධනය දකින ජනතාව ඡන්දය දෙන්නේ ජනාධිපති මහින්ද රාපක්ෂ මහතා ප්‍රමුඛ සන්ධාන රජයටයි. එය වෙනස් කරන්න එක්සත් ජාතික පක්ෂයට කිසාදා හැකි වන්නේ නැහැ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082915</link>
    <topic>දියකාවා මෙහෙයුමටවිදෙස් රටවල් 12ක් එති</topic>
    <author>විජයානි එදිරිසිංහ</author>
    <content>ඒකාබද්ධ යුද අභ්‍යාස දියකාවා (2014) මෙහෙයුමට මෙවර විදෙස් රටවල් 12ක් සහභාගි වෙයි.බංග්ලාදේශය, බ්‍රසීලය, චීනය, ඉන්දියාව, මාලදිවයින, පාකිස්තානය, අමෙරිකා එක්සත් ජනපදය, ඇෆ්ගනිස්ථානය, බෲනායි, ඉන්දුනීසියාව, මලයාසියාව සහ ‍ෙන්පාලය එම රටවල් ය.පුද්ගල කණ්ඩායම් සහ සාමුහික ක්‍රියාකාරකම් පරිසරය හා ඒකාබද්ධව වර්ධනය කර ගැනීම, යුද මෙහෙයුමකදී අවශ්‍ය යුද උපකරණ සේවාව සහ අනෙකුත් සහෝදර සේවාවන් ලබා ගැනීම පිළිබඳ හොඳින් දැන හඳුනා ගැනීම, විශේෂ යුද මෙහෙයුම් සැලැසුම් කිරීම පිළිබඳ දැනුවත් වීම, නාවික හා ගුවන් හමුදාවන් ද ඇතුළත්ව අවැසි යුද උපකරණ සහ යුද සැලැසුම්වලට අදාළ සහයෝගය ප්‍රායෝගිකව නිරවුල්ව හා සබඳතා මගින් ලබාගැනීම මේ ඒකාබද්ධ යුද අභ්‍යාසයේ අරමුණ වෙයි.පුල්මුඩේ, මොරවැව, උප්පුවේලි, ත්‍රිකුණාමලය, කාලම්පත්තු, යාන්ඔය, කිරිකෝණමඩු, කදිරවේලි, චීන වරාය, තොප්පිගල, ‍ෙපාතුවිල්, කන්චිකුඩිච්චිආරු, බෝගමුයාය, කදල්කඩු, මහසෙන්ගම, මඩකළපුව,‍ ‍ෙකාළඹ, වව්නියාව සහ ඔයාමඩුව ප්‍රදේශවල දී මේ මෙහෙයුම පැවැත්වෙයි.කමාන්ඩෝ විශේෂ බළකාය, නාවික හමුදා විශේෂ යාත්‍රා බළකායන් හා ගුවන් හමුදාව සහ විදේශ හමුදාවන්හි භට පිරිස් මේ මෙහෙයුමට සහභාගි වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082916</link>
    <topic>ඉඩම් රජයට පවරා ගන්නේ නැහැ</topic>
    <author>අසේල කුරුළුවංශ</author>
    <content>පූජනීය ස්ථානවල සිදුකෙරෙන සංවර්ධන වැඩ කටයුතුවල දී එම ඉඩම් රජයට පවරා ගැනීමේ කිසිදු ප්‍රතිපත්තිමය තීරණයක් ගෙන නොමැති බව මහනුවර දිස්ත්‍රික් ලේකම් ගාමිණි සෙනවිරත්න මහතා පවසයි.විමධ්‍යගත ප්‍රතිපාදන යටතේ සිදුකෙරෙන සංවර්ධන වැඩසටහන් වල දී මෙවැනි ගැටලු මතුවන බවට ඇතැම් පාර්ශ්ව ප්‍රශ්න නැඟුවත් ඒවාහි කිසිදු සත්‍යතාවක් නොමැති බවද ඒ මහතා කීය.මහනුවර දිස්ත්‍රික් සම්බන්ධීකරණ කමිටු රැස්වීමේ දී පළාත් සභා මන්ත්‍රීවරයකු නැඟූ ප්‍රශ්නයකට පිළිතුරු දෙමින් දිස්ත්‍රික් ලේඛම් වරයා මේ බව පැවසීය.ආගමික ස්ථානවල සංවර්ධන කටයුතු සඳහා රජය වාර්ෂිකව විශාල මුදලක් වැය කරන බවද ඒ මහතා කීවේය. බුද්ධශාසන අමාත්‍යාංශය මෙන්ම රජයේ සෙසු අමාත්‍යාංශ හා දෙපාර්තුමේන්තු මගින්ද පන්සල් ‍ ඇතුළු ආගමික සිද්ධස්ථාන සංවර්ධනය වෙනුවෙන් විශාල වැඩකොටසක් සිදුකරන බවද දිස්ත්‍රික් ලේකම් වරයා අවධාරණය කළේය.ආර්ථික සංවර්ධන අමාත්‍යාංශය විශේෂ අවධානය යොමුකරන්නේ පොදු ජනතාවගේ ජීවන තත්ත්වය ඉහළ මට්ටමකට ගෙන ඒමට බැවින් එම අමාත්‍යංශයෙන් වෙන් කෙරෛන මුදල් වෙනත් සංවර්ධන කටයුතු සඳහා යොදා ගත නොහැකි බවද හෙතෙම කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082917</link>
    <topic>බම්බලපිටිය රූපලාවණ්‍යගාරයේ තත්ත්වය ගැනසොයා බලා වාර්තාවක් අධිකරණයට දෙන්න</topic>
    <author>සිරන්ජනී කුමාරී</author>
    <content>එන්නතක් විස වී වෛද්‍යවරියක මිය ගිය බම්බලපිටිය රූපලාවණ්‍යගාරය සැත්කම් කිරීමට සුදුසු තත්ත්වයේ පැවතීයේ ද ? හා එහි තිබු ඉලෙක්ට්‍රොනික උපකරණ කාර්ය මණ්ඩලය ඊට සුදුසුකම් සපුරා තිබුණේ ද ? යන්න සම්බන්ධයෙන් විශේෂඥ වෛද්‍යවරයකු ලවා පරික්ෂණයක් පවත්වා වාර්තාවක් අධිකරණයට ඉදිරිපත් කරන ලෙස කොළඹ අතිරේක මහේස්ත්‍රාත් මෙහොමඩ් සහබිදීන් මහතා ඊයේ (28)කොළඹ ජාතික රෝහල් අධ්‍යක්ෂවරයාට නියෝග කළේය.මෙම ස්ථානය සම්බන්ධයෙන් විධිමත් පරික්ෂණයක් වෛද්‍ය කණ්ඩායමක් හෝ විශේෂඥ වෛද්‍යවරයකු ලවා සිදු කරන ලෙසට පොලිසිය අධිකරණයෙන් කළ ඉල්ලීමකට අනුව මහේස්ත්‍රාත්වරයා මෙම නියෝගය කළේය.මෙහි දී චුදිතගේ බැංකු ගිනුම් වාර්තා කැඳවීමට ද අධිකරණය මගින් නියෝග නිකුත් කළ අතර මෙම ආයතනයේ සේවකයින් හා වෛද්‍යවරයා භාවිතා කළ දුරකථන සිම් කාඩ් පත් හා ඒ සම්බන්ධ කුලුනු වාර්තා කැඳවන ලෙසට ද අධිකරණය නියෝග කෙරිණ.මීට අමතරව සැකකාර වෛද්‍යවරයා භාවිතා කළ පරිගණකය ,කැමරාව, ඩො‍න්ගලය හා පෙන්ඩ්‍රයිව් එක මොරටුව විශ්ව විද්‍යාලයේ පරිගණක ඉංජිනේරු පිඨය වෙත යොමු කරන ලෙසට මහේස්ත්‍රාත්වරයා නියෝග කළේය.සිය සිරුරේ මේදය ඉවත් කිරීමට පැමිණි ළමා රෝහලේ වෛද්‍යවරියක එන්නතක් විස වී මිය යාමේ සිද්ධිය සම්බන්ධ වැඩිදුර විමර්ශන සිදු කිරීමට ඉහත නියෝගයන් ලබා දෙන ලෙසට පොලිසිය අධිකරණයෙන් ඉල්ලා සිටියේය.සිද්ධිය වු ස්ථානයට රජයේ රස පරික්ෂක, සෞඛ්‍ය කණ්ඩායම්, නිර්වින්දන කණ්ඩායම්, ශ්වසන වෛද්‍ය කණ්ඩායම් හා ප්ලාස්ටික් ශල්‍ය වෛද්‍ය කණ්ඩායම් පැමිණ පරික්ෂණ පැවැත් වු බව පැවසූ පොලිසිය මෙතෙක් එම වාර්තා ලැබී නැති බවට ඉකුත් දින අධිකරණයට දන්වා තිබිණ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=n14082918</link>
    <topic>ප්‍රවීණ සිනමා අධ්‍යක්ෂ සුනිල්සෝමට-සිනමා ශිල්පී තිලක් වේහැල්ලට වෛද්‍ය ප්‍රතිකාර සඳහා මූල්‍ය පරිත්‍යාග</topic>
    <author>රත්නසිරි පතිරණ</author>
    <content>සිංහල සිනමාව කලාවක් සේම කර්මාන්තයක් ලෙස මේ දක්වා පවත්වාගෙන ඒමට ක්ෂේත්‍රයේ නියුතු වූවන්ගෙන් සිදුවූ සේවය අපරිමිතය.ඔවුන්ගේ එම සේවය මිල කළ නොහැකිය. මෙලෙස ජීවිත කාලයම සිනමාව වෙනුවෙන් කැප කළ කලාකරුවන්ගේ සැඳෑ සමය ඉතා දුක්බරව දිවි ගෙවන ආකාරය ගැන විටින්විට අපට අසන්නට දකින්නට ලැබුණි.එවැනි කලාකරුවන් දෙදෙනකු පිළිබඳ ලද තොරතුරු මත ජාතික චිත්‍රපට සංස්ථාවේ සභාපති අශෝක සේරසිංහ මහතා එම කලාකරුවන් දෙදෙනාට වෛද්‍ය ප්‍රතිකාර සඳහා මුදල් පරිත්‍යාග කිරීමට පියවර ගත්තේය.දැනට රෝගාතුරව සිටින සිංහල සිනමාවට වැඩිම චිත්‍රපට ප්‍රමාණයක් අධ්‍යක්ෂණය කළ සුනිල් සෝම පීරිස් මහතා සහ ප්‍රවීණ සිනමා ශිල්පියකු වන තිලක් වේහැල්ල මහතාට මෙලෙස වෛද්‍ය ප්‍රතිකාර සඳහා මූල්‍යම පරිත්‍යාග කිරීමට චිත්‍රපට සංස්ථාව කටයුතු යොදා තිබිණි.වියපත් වු හා රෝගාතුරවු ප්‍රවීණ සිනමා ශිල්පීන්ගේ සුබ සාධනය වෙනුවෙන් සත්කාරක වැඩසටහන් රැසක් මේ වනවිට ක්‍රියාත්මක කර ඇති අතර ඉන් එක් පියවරක් ලෙස මෙම මුදල් පරිත්‍යාගය හඳුන්වන බව චිත්‍රපට සංස්ථාව වැඩිදුරටත් සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408291</link>
    <topic>කොළඹ ගංවතුර පාලනයටඅලුත් උමං මාර්ග තුනක්</topic>
    <author>මැද කොළඹ සමූහ - වයිමන් හෙට්ටිආරච්චි</author>
    <content>වැසි දිනවල කොළඹ නගරයේ මාර්ග ජලයෙන් යටවීමෙන් සිදුවන අපහසුතාව නැති කරලීම පිණිස නව උමං මාර්ග තුනක් තැනීම ඇතුළු කෙටිකාලීන හා දීර්ඝකාලීන සංවර්ධන කටයුතු රැසකට මුලපිරේ.මධ්‍යම රජයත් කොළඹ මහ නගර සභාවත් ඒකාබද්ධව ක්‍රියාත්මක කෙරෙන මේ ව්‍යාපෘති සඳහා ආසියානු සංවර්ධන බැංකුව මගින් රුපියල් බිලියන 32කට අධික මුදලක් ලබාදී ඇත.මේ යටතේ රාජ්‍ය ආරක්ෂක හා නාගරික සංවර්ධන අමාත්‍යාංශයට අයත් අගනගර නාගරික සංවර්ධන ව්‍යාපෘති (MCUDP) මඟින් මෙහි මෙහෙයුම් කටයුතු සිදු‍කෙරේ. වැසි ජලය ගලා බැසීමට අවහිර වන ස්ථාන 41ක් දැනටමත් හඳුනාගෙන ඇත. මෝදර මුතුවැල්ල ප්‍රදේශයේ අමතර උමගක් හාරා මුහුදට වැසි ජලය බැහැර කෙරේ.තොටළඟ නාගලගම් වීදියේ කැලණි ගඟට ජලය බැස යන ස්ථානය නැවත හාරා වැඩි දියුණු කෙරෙන අතර තුම්මුල්ල සිට කෝට්ටේ ජලාශය වෙත මෙතෙක් ගලා ගිය ජලය දම්මුල්ලෙන් උමං මගක් ඔස්සේ බම්බලපිටියෙන් මුහුදට ගෙන ඒම සිදුකෙරේ.නගර සංවර්ධන ආසියා පදනම (CDIA) මඟින් වැසි ජල කළමනාකරණයට අදාළ ප්‍රධාන සැලැසුම් සකස් කිරීම දැනටමත් ආරම්භ කර ඇති බව නාගරික කොමසාරිස් භද්‍රානි ජයවර්ධන මහත්මිය කීවාය.කෙටිකාලීන වැඩසටහන් ක්‍රියාත්මක වන්නේ විශේෂයෙන් ශුද්ධෝත්තම පාප් වහන්සේගේ ශ්‍රී ලංකා සංචාරයත් පොදු රාජ්‍ය මණ්ඩල සමුළුවත් ඉලක්ක කරගෙනය. ආසියානු සංවර්ධන බැංකුව මඟින් සැපයෙන මුදලේ ණය 82.5%ක් මධ්‍යම රජයෙන් ද 17.5%ක් මහ නගර සභාවෙන්ද ආපසු ගෙවීමට නියමිතය. ඒ අනුව 2020 වනවිට කොළඹ නගරය සඳහා අංගසම්පූර්ණ ජල අපවහන පද්ධතියක් වත්කම් කළමනාකරණ තොරතුරු පද්ධතියක්, පොම්ප මධ්‍යස්ථාන හා පිරිපහදු මධ්‍යස්ථාන 02ක් ඉදිකිරීමට නියමිතය.කොළඹ නගරයේ ප්‍රධාන අවශ්‍යතා දෙස බැලීමේ දී සහ අපද්‍රව්‍ය කළමනාකරණය මාර්ග සංවර්ධනය වැසි ජල කළමනාකරණය හා මල අපවහන කළමනාකරණය අතිශයින්ම වැදගත් අංශයන් දියුණු කිරීම වැදගත්ය යන පදනම යටතේ මේ සැලැස්ම ක්‍රියාත්මක වන බව ද නාගරික කොමසාරිස්වරයා පැවැසුවාය.වැඩසටහනට අයත් තවත් අංග කීපයක් නම්පරිසර පොලිස් ඒකකයක් පිහිටුවා ජ්‍යෙෂ්ඨ පොලිස් අධිකාරිවරයෙක් යටතේ ක්‍රියාත්මක වීමමීතොටමුල්ල නිවාස අහිමිවූවන් සඳහා නාගරික සංවර්ධන අධිකාරිය මඟින් සහන මිලට නිවාස ලබාදීම.පුත්තලම ප්‍රදේශයේ වැඩිදියුණු කළ කසළ බැහැරලන ස්ථානයක පහසුකම් වර්ෂ 03ක කාලයක් ඇතුළත දී ලබාදීමයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408292</link>
    <topic>ගම්පහ කෙසෙල් වගාවටකදිගුල්ලා වින කටියි</topic>
    <author>ගම්පහ මධ්‍යම සමූහපී. ඒ. ඔලිවර් පෙරේරා</author>
    <content>ගම්පහ දිස්ත්‍රික්කයේ කෙසෙල් වගාවට මේ දිනවල “කදිගුල්ලා” නැමැති කෘමි හානිය පැතිර යාම නිසා කෙසෙල් වගාවට හානි සිදුවී ඇතැයි ඌරාපොළ කෘෂිකර්ම උපදේශක චතුර රාජපක්ෂ මහතා පවසා සිටී.ඇඹුල්, සීනි, ඇම්බුම් සහ කෝලිකුට්ටු යන කෙසෙල් වර්ගවලට කදිගුල්ලා කෘමි උවදුර තදින් බලපා ඇත.කදිගුල්ලාගෙන් බෝවන රතු පාට කීටයන් කෙසෙල් කඳ මැදින් විද කඳ ආහාරයට ගැනීම නිසා ගස වියළී කඩා වැටෙයි. කෙසෙල් වගාව නිසි ආකාරයට නඩත්තු ‍ෙනාකිරීම සහ නියඟයට පසු ඇතිවන වර්ෂාව නිසා එම කෘමි උවදුර ඉක්මනින් පැතිරී යාම සිදුවෙයි.උවදුර පාලනය කිරීම සඳහා අස්වැන්න නෙලූ පසු කෙසෙල් කඳ ගලවා අයින් කිරීම (බෝග සනීපාරක්ෂණය) හා ඩයිසිනොන් සියයට පහේ කැට උගුල් වශයෙන් භාවිතා කළ හැකි බව ද කෘෂි උපදේශක චතුර රාජපක්ෂ මහතා පවසා සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408293</link>
    <topic>අවාරයේ අඹ පලදාව ගන්නවිශේෂ ව්‍යාපෘතියක් කුරුණෑගලින්</topic>
    <author>වයඹ පළාත් සංචාරක - සේන ඉදිරිසිංහ</author>
    <content>අවාරයේ අඹ පලදාව ලබාගැනීම සඳහා විශේෂ ව්‍යාපෘතියක් කුරුණෑගල දිස්ත්‍රික්කයේ ආරම්භ කිරීමට පියවර ගෙන ඇතැයි කුරුණෑගල දිස්ත්‍රික් ලේකම් කාර්යාලය සඳහන් කරයි.මේ මඟින් කුරුණෑගල දිස්ත්‍රික්කයේ අඹ පලදාව තවදුරටත් වැඩි කිරීම මෙහි අරමුණ වේ.ප්‍රථම අදියර යටතේ කුරුණෑගල දිස්ත්‍රික්කයේ ප්‍රාදේශීය ලේකම් කොට්ඨාස 30ම ආවරණය වන පරිදි ආදර්ශ අඹ වගා ස්ථාපිත කිරීමට සැලසුම් කර තිබේ.මහව, රස්නායකපුර, රිදීගම, ගල්ගමුව යන කොට්ඨාසවල අඹ වගාව දැනට ව්‍යාප්තව පවතී.අවාරයේ අඹ ගෙඩි ලබා ගැනීම සඳහා ක්‍රියාත්මක මේ වැඩසටහන පළාත් කෘෂිකර්ම දෙපාර්තමේන්තුව හා දිස්ත්‍රික් කෘෂිකර්ම අංශය ඒකාබද්ධව ක්‍රියාත්මක කරන අතර ගොවීන්ට අවශ්‍ය උපදෙස් ද ලබා දෙනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408294</link>
    <topic>පාසල්වලටපලතුරු උයන්</topic>
    <author>මාවනැල්ල සමූහ පී. සෙනෙවිරත්න</author>
    <content>මාවනැල්ල ඇතුළු කෑගල්ල අධ්‍යාපන දිසාවේ පාසල්වල පලතුරු උයන් ඇති කර පාසල් දරුවන්, ගුරුවරු සහ මවුපියන් පලතුරු ආහාරයන් සඳහා හුරු පුරුදු කිරීමේ දැවන්ත වැඩ සටහනක් මේ වන විට ආරම්භ කර තිබේ.මේ සඳහා දැනටමත් විදුහල් ගෙවතුද 250ක් තෝරාගෙන පලතුරු වගා කිරීමට ගුරු පිරිස සිසු සිසුවියන් සහ මවුපියන්ගේ සහායද ලබා‍ගනී. හිඹුටු, ලොව්, නාරං, රඹුටන්, මොර, අනෝදා වැනි පලතුරු වර්ග මේ ගෙවතුවල වගා කිරීමට කටයුතු කරන බවද කෘෂිකර්ම දෙපාර්තමේන්තු නිලධාරි පිරිස් මේ වැඩ සටහන වඩාත් සාර්ථකව ක්‍රියාත්මක කිරීමට මේ වනවිට පාසල්වලට සහාය ලබාදෙමින් සිටිති.මේ පාසල් වතුවල වගා කෙරෙන පලතුරු වර්ගවලින් ලැබෙන පලතුරු පාසල් දරුවන්ටද සහන මිලට ලබාදෙන්නට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408295</link>
    <topic>මදුරාවල රෙමුණ වැවේපිළිසකර කටයුතු අවසන්</topic>
    <author>බුලත්සිංහල විශේෂමිල්ටන් ධර්මසිංහ</author>
    <content>කළුතර දිස්ත්‍රික්කයේ බුලත්සිංහල මැතිවරණ කොට්ඨාසයේ මදුරාවල ප්‍රාදේශීය ලේකම් කොට්ඨාසයේ පිහිටි ඵෙතිහාසික රෙමුණ වැව සංවර්ධනය සහ පරිසර හිතකාමී ලෙස සකැසීමේ වැඩ සටහන බස්නාහිර පළාත් වාරි මාර්ග හා පරිසර අමාත්‍යාංශ මගීන් මේ වසරේ මුල් කාර්තුවේ ආරමිභ කර තිබේදීර්ග කාලයක් තිස්සේ රෙමුණ වැව අබලන් තත්ත්වයක තිබුණි . වැව් සොරොව්ව වැව බැම්ම වැව් තාවුල්ල හා පැති බැමි අබලන් තත්ත්වයක පැවතිණ.අක්කර 35ක වැවි ජලය මත බෙරු ශාඛ අරක්ගෙන තිබේ.වැවෙන් ජලය සැප‍යෙන ඇළ මාර්ග අවහිර විගොස් තිබුණි.මේ වැවේ අසතුටුදායක තත්ත්වය පිළිබදව ප්‍රදේශයේ ගොවි සංවිධාන මඟින් කළුතර දිස්ත්‍රික් ගොවිජන සේවා දෙපාර්තමේන්තුවට හා කළුතර දිස්ත්‍රික් මන්ත්‍රි මහා මාර්ග ව්‍යාපෘති ඇමැති නිර්මල කොතලාවල මහතාටත් පළාත් සභා මන්ත්‍රි ලලිත් වර්න කුමාර මහතාටත් පැමිණිළි කිරිමෙන් පසුව ඵ් ගැන අධීක්ෂණය කර ඇමැතිවරයා විසින් වැව සංවර්ධන කටයුතු සදහා රුපියල් ලක්ෂ 40 ක මුදලක් අනුමත කරන ලදි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408296</link>
    <topic>නුගේගොඩ පොලිස් ස්ථානවලටක්‍රීඩා උපකරණ</topic>
    <author>‍හෝමාගම සංචාරකමංජුල හිරිපිටිය</author>
    <content>නුගේගොඩ පොලිස් කොට්ඨාසයට අයත් පොලිස් ස්ථාන දහතුනේ සේවය කරනු ලබන පොලිස් නිලධාරින්ගේ ක්‍රීඩා කටයුතු නංවාලීමේ වැඩසටහනක් ආරම්භ කර ඇත.මේ යටතේ කොට්ඨාස බැරැක්ක අරමුදලින් රුපියල් ලක්ෂ පහක මුදලක් වැය කර ගත් ක්‍රිකට් සහ මලල ක්‍රීඩාවලට අවශ්‍ය උපකරණ කොට්ඨාස භාර ජ්‍යෙෂ්ඨ පොලිස් අධිකාරි මර්වින් වික්‍රමසිංහ මහතා විසින් පොලිස් ක්‍රීඩකයකුට ප්‍රදානය කළ අයුරු.මේ අවස්ථාවට පොලිස් අධිකාරි (හෝමාගම දකුණ) වයි. ඩී. එම්. ක්‍රිෂාන්ත, සහකාර පොලිස් අධිකාරි (නුගේගොඩ) කමල් පලිස්කාර, කොට්ටාව පොලිස් ස්ථානාධිපති පොලිස් පරීක්ෂක යු. එස්. තිලක්සිරි, කොට්ඨාස ක්‍රීඩා භාර නිලධාරි පොලිස් පරීක්ෂක වසන්ත අනවරත්න යන මහත්වරුද සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408297</link>
    <topic>ග්‍රාමසේවා වසම් 20ක් ආවරණය කරමින් කාර්යාල 7ක් ගොඩනඟන්න දසලක්ෂ 62ක්</topic>
    <author>කෝට්ටේ මධ්‍යම සමූහ නන්ද ඒකනායක</author>
    <content>විමධ්‍යගත අය-වැය යටතේ කෝට්ටේ මැතිවරණ බල ප්‍රදේශයට අයත් ග්‍රාමසේවා වසම් 20ක් ආවරණයවන පරිදි සංවර්ධන නිලධාරීන් ග්‍රාම නිලධාරීන් ඇතුළු රාජ්‍ය නිලධාරීන්ගේ සේවා කටයුතු පහසුවෙන් කරගෙන යාම සඳහා කාර්යාල හතක් ඉදිකිරීමට රුපියල් මිලියන 62.5ක මුදලක් කෝට්ටේ ප්‍රාදේශීය ලේකම්වරයා වෙත ලබාදී ඇත.මේ වන විට එම කාර්යාල ඉදිකිරීමේ කටයුතු කරගෙන යන බවද, කෝට්ටේ ප්‍රාදේශීය ලේකම් අමල් එදිරිසූරිය මහතා කීය.“සේවා පියස’’ නමින් හඳුන්වන එම කාර්යාලවලට අනුබද්ධිතව කියවීම් ශාලා හා ප්‍රජා ශාලාද ඇතුලත් වේ.දැනට ඉදිකිරීම් ආරම්කර ඇති සේවා පියෙස් මෙසේය.අංක 514 වැලිකඩ බටහිර හා 514 සී ඔබේසේකරපුර පාර වසම් දෙක සඳහා යු. වී. පෙරේරා මාවතේ ඉදිවන කියවීම් ශාලාව හා සේවා පියස - මිලියන 10 අංක 514 සී රාජගිරිය වසම කියවීම් ශාලාව හා සේවා පියස - මිලියන 10 අංක 520 - නාවල බටහිර හා 520 නැ‍ඟෙනහිර වසම - සායන මධ්‍යස්ථාන නවීකරණය කිරීම හා සේවා පියස ඉදිකිරීම - මිලියන 14 අංක 522 - ඒ - පිටකෝට්ටේ නැගෙනහිර 522 බි - පිටකෝට්ටේ බටහිර වසම සෞඛ්‍ය මධ්‍යස්ථානය පිහිටි ඉඩමේ සේවා පියස ඉදිකිරීම මිලියන 5අංක 521 - ඇතුල්කෝට්ටේ හා521 - ඒ ඇතුල්කෝට්ටේ බටහිර හා522 - පිටකෝට්ටේ බටහිර වසම් මහින්දාරාම ප්‍රජා ශාලාව හා සේවා පියස ඉදිකිරීම - මිලි 7.05අංක 520 - ඒ කොස්වත්ත වසම නාවල සිද්ධන්තාරාමයට යාබද රතනජෝති මාවතේ පිහිටි ඉඩමේ ප්‍රජා ශාලාව හා සේවා පියස.අංක 519 - නුගේගොඩ අංක 519 පාගොඩ නැගෙනහිර 519 - ඒ පාගොඩ හා අංක 519 - බී නුගේගොඩ වසම් සඳහා සුභද්‍රාරාම ඉඩමේ - කියවීම් ශාලාව සමග සේවා පියස - මිලියන - 10</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408298</link>
    <topic>පානදුර පාසල් ගෙවතු නිර්මාණයටවිදුහල් 2ක් තෝරාගෙන</topic>
    <author>වාද්දුව සමූහ - එස්. ආර්. පියදාස</author>
    <content>පාසල් කෘෂි සමාජ වැඩසටහන 2014 යටතේ පානදුර ගොවිජන සේවා බල ප්‍රදේශයේ පාසල් ගෙවතු නිර්මාණය සඳහා මාලමුල්ල මධ්‍ය මහා විද්‍යාලය සහ හිරණ කනිෂ්ඨ විද්‍යාලය තෝරාගෙන ඇති බව පානදුර කෘෂිකර්ම උපදේශකවරයා පානදුර ප්‍රාදේශීය කෘෂිකර්ම කමිටු රැස්වීමේදී කීවේය.කෘෂිකර්ම කමිටු රැස්වීම ප්‍රාදේශීය ලේකම් කේ. ජී. විජේසිරි මහතාගේ ප්‍රධානත්වයෙන් පානදුර ප්‍රාදේශීය ලේකම් කාර්යාලයීය රැස්වීම් ශාලාවේදී පැවැත්විණි.තෝරා ගන්නා ලද එම පාසල් දෙකට රුපියල් හතළිස් පන් දහසක් (රු.45000/-) වටිනා කෘෂි උපකරණ ඉදිරි කාලයේ දී ලබා දෙන බව ද කෘෂිකර්ම උපදේශකවරයා කීවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=r1408299</link>
    <topic>කඩුවෙල ඉන්ද්‍රඛීලයක් සේ නැ සිටින්නේනගරාධිපති බුද්ධදාසගේ විධිමත් සැලසුම් නිසයි</topic>
    <author>සමන්ති මිරියගල්ලකඩුවෙල සමූහ</author>
    <content>කඩුවෙල ශ්‍රී ලංකා නිදහස් වෙළෙඳ ව්‍යාපාරික සංගමයේ සමාරම්භක රැස්වීම පසුගියදා බත්තරමුල්ල තලවතුගොඩ ග්‍රෑන්ඩ් මොනාර්ච් හෝටලයේ දී ශ්‍රී ලංකා නිදහස් පක්ෂයේ ජාතික සංවිධායක, ආර්ථික සංවර්ධන අමත්‍ය බැසිල් රාජපක්ෂ මහතාගේ ප්‍රධානත්වයෙන්, පරිසර හා පුනර්ජනනීය බලශක්ති අමාත්‍ය අධිනීතිඥ සුසිල් ප්‍රේම ජයන්ත, කඩුවෙල මහා නගර සභාවේ නගරාධිපති ජී.එච්.බුද්ධදාස මහත්වරුන් හා පළාත් මන්ත්‍රීවරුන්, ඇතුළු කඩුවෙල නාගරික මන්ත්‍රීවරුන්ගේ සහභාගීත්වයෙන් පැවැත්විණි.උත්සවය අමතා කතා කළ පරිසර හා පුනර්ජනනීය බලශක්ති අමාත්‍ය සුසිල් ප්‍රේම ජයන් මහතා කියා සිටියේ ආර්ථික සංවර්ධන අමත්‍ය බැසිල් රාජපක්ෂ මහතා රටේ ආර්ථිකය ගොඩනැගී මෙහිලා විකල්ප ක්‍රියාමාර්ග රාශියක් ගෙන ඇති බවත් සෑම ව්‍යාපාරික ආයතනයකම සාර්ථකත්වය දැකීම එතුමාගේ අරමුණ වන බවත්ය.එමෙන්ම ව්‍යාපාරික ප්‍රජාව රටේ සංවර්ධනයේ කොඳු නාරටිය වන අතර කඩුවෙල ආසනයේ ඇති වන දැවැන්ත සංවර්ධන ක්‍රියාදාමය සමඟ ප්‍රදේශයේ ජනතාවගේ එදිනෙදා අව්‍යතා ඉටුකිරීමට නව රැකියා අවස්ථා රාශියක් බිහිකිරීමට, අත්‍යාවශ්‍ය සේවාවන් සැපයීමට මෙන්ම ප්‍රදේශයේ ආර්ථිකය මනා ලෙසත් සංවිධිත ලෙසත් හැසිරවීමට වෙළෙච ව්‍යාපාරික ප්‍රජාවට දැනුමක් හා ශක්තියක් ඇති බවත් අද බිහිවන මෙම එකමුතුව තුලින් රටේ ආර්ථිකය සංවර්ධනය සඳහාත් ප්‍ර දේශයේ දියුණුව සඳහාත් යෝධ පිම්මක් පැනීමට හැකිවන බවද පැවසීය.කඩුවෙල සංවර්ධනයේ නියමුවා ලෙසින් හැඳින්වෙන නගරාධිපති ජී.එච්.බුද්ධදාස මහතා සමඟ විවිධ සැලසුම් සකස් කරමින් ප්‍රදේශයට වඩාත් හොඳින් ගැලපෙන, එමෙන්ම අනාගත ලෝකයට ගැලපෙන ලෙස නව තාක්ෂණය සමඟ බද්ධවීමෙන් ශ්‍රී ලංකා නිදහස් පක්ෂය අද කඩුවෙල ආසනයේ ඉන්ද්‍රඛීලයක් ලෙසින් නැගී සිටින බවත් වෙනත් කිසිම පක්ෂයකට මෙම හැකියාව නොමැති බව ප්‍රකාශ කළේය.කඩුවෙල මහා නගර සභාවේ නගරාධිපති ජී.එච්.බුද්ධදාස මහතා - කඩුවෙල ව්‍යාපාරික ප්‍රජාව ඉතාමත් සංවේදී මෙන්ම බුද්ධිමත් පිරිසක් බවත් එම අයගේ ව්‍යාපාර සාර්ථක කර ගැනීමට සෑම උපකාරයක් මෙන්ම සහයෝගයක් ඕනෑම අවස්ථාවකදී කඩුවෙල නගරාධිපතිතුමා ලෙස ලබාදෙන බවත් පැවසීය.එමෙන්ම අද දවසේ මෙම අය එකම පියසක් වෙතට කැඳවා අත්වැල් බැඳ ගැනීම තුලින් කඩුවෙල සංවර්ධනය තවත් වේගවත් වන බවත් ශ්‍රී ලංකා නිදහස් පාක්ෂිකයන් ආරක්ෂා කර ගැනීම මෙන්ම ඔවුන්ගේ දියුණුව උදෙසා කටයුතු කිරීමද තමාගේ පරමාර්ථය බවත් අද බිහිවුන ශ්‍රී .ල.නි.පක්ෂයේ ව්‍යාපාරික සංවිධානයට තමන්ගේ උපරිම සහයෝගය ලබාදෙන බවද කීය.විවිධ බලවේග කඩුවෙල ශ්‍රී ලංකා නිදහස් පක්ෂයේ මෙම සංවිධාන ශක්තිය මොට කිරිමට හීන දකින බවත් කැස කවන බවත් බුද්ධදාසලා, සුසිල් ප්‍රේමජයන්තලා කඩුවෙල සිටින තුරු කිසිඳු බාහිර බලවේග වලට ජනතාව මුලා කිරීමට ඉඩ නොදෙන බවත් පැවසීය.ශ්‍රී ජයවර්ධනපුර විශ්ව විද්‍යාලයට අනුබද්ධිත පශ්චාත් උපාධි කළමනාකරණ ආයතනයේ හිටපු කළමනාකාර අධ්‍යක්ෂ මහාචාර්ය ගුණපාල නානායක්කාර, කඩුවෙල ශ්‍රී ලංකා නිදහස් වෙළෙඳ ව්‍යාපාරික සංගමයේ සභාපති මෙන්ම හයිරෙක්ස් ඔයිල් ආයතනයේ කළමනාකාර අධ්‍යක්ෂ චමින්ද වෙලේගම, නගරාධිපතිතුමාගේ පෞද්ගලික ෙල්කම් රොෂාන් කොළඹගේ මහත්වරු ද සමුළුව ඇමතූහ.කඩුවෙල ශ්‍රී ලංකා නිදහස් වෙළෙඳ ව්‍යාපාරික සංගමයේ නව නිලධාරින් ලෙස, සභාපති චමින්ද වෙලේගම, ලේකම් රොෂාන් කොළඹගේ, භාණ්ඩාගාරික ගාමිණි කුමාරසිංහ, සංවිධායක ආචාර්ය ඩබ්. රාජගුරු, උප සභාපති සංජීව කුලතුංග, උප ලේකම් රෝහණ ලියනගේ යන මහත්වරුන් පතවූ අතර, විධායක කමිටුව වශයෙන් මහේෂ් බොරළුගොඩ, කසුන් ගුණවර්ධන, සරණපාල පෙරේරා, නිමල් චන්ද්‍ර සිරි පඩුවාවල, රාජිකා හේවාපතිරණ, ලක්ෂ්මන් වසන්ත කුමාර, එස්.ඩබ්.විමල්, සම්පත් නිරෝෂන් පෙරේරා, සුමන වරාගොඩ, ආර්.පී.රොහාන්, බර්ටි පෙරේරා, අයි.එල්.රංජිත් තිලකසිරි, පසන් හිරිපිටියගේ, විජය සොයිසා, සංජීව පෙරේරා, තිසුම්සාර පෙරේරා, ජයසිංහ බණ්ඩාර, ජී.ඒ.උදය පුෂ්පකුමාර, චමත් ලියනගේ යන මහත්වරු පත් වුහ.ආර්ථික සංවර්ධන අමාත්‍ය බැසිල් රාජපක්ෂ මැතිතුමා විසින් කඩුවෙල ශ්‍රී ලංකා නිදහස් වෙළෙඳ ව්‍යා පාරික සංගමයේ සියලු සමාජිකයන් ට එදින නිකුත් කල විශේෂ සමරු කලාපය පිළිගැන්වීමද මෙදින සිදු විය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=s140829_1</link>
    <topic>හෙන්රි පේද්‍රිස් ක්‍රීඩාපිටිය ජාත්‍යන්තර තලයට</topic>
    <author>දිනේෂ හේවාවිතාරණ</author>
    <content>[2014-08-29 13:30]කොළඹ හෙන්රි පේද්‍රිස් ක්‍රීඩා පිටිය ජාත්‍යන්තර පාපාන්දු ක්‍රීඩාංගනයක් බවට නවීකරණය කිරීමට පියවර ගැනේ.ඒ සඳහා වන ගිවිසුමට අද අත්සන් තැබීමට නියමිතය.ක්‍රීඩා අමාත්‍යාංශ ලේකම් අනුර ජයවික්‍රම කොළඹ නගරාධිපති එම්. ජේ. එම්. මුසම්මිල් ලෝක පාපන්දු සම්මේලනයේ දකුණු හා මධ්‍යම කලාපීය සංවර්ධන නිළධාරි ශෂී ප්‍රභාකරන් හා ශ්‍රී ලංකා පාපන්දු සම්මේලනයේ සභාපති රංජිත් රොද්‍රිගු යන මහත්වරු අදාල ගිවිසුමට අත්සන් තබති.මෙහිදී වසර 20 කට බලපැවැත්වෙන පරිදි පාපන්දු සම්මේලනයට හා කොළඹ නගර සභාවට එහි ක්‍රීඩා කිරීමේ අයිතිය හිමි වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=s1408291</link>
    <topic>ආසියානු වොලිබෝල් තරගාවලියට තව දින 8යි</topic>
    <author>ප්‍රින්ස් ගුණසේකර</author>
    <content>ශ්‍රී ලංකාවේ දී පැවැත්වෙන දැවැන්තම ජාත්‍යන්තර වොලිබෝල් තරගාවලිය වන 10වැනි ආසියානු බාලක වොලිබෝල් තරගමාලාව සැප්තැම්බර් 5වැනිදා සිට 14වැනිදා දක්වා කොළඹ සුගතදාස ක්‍රීඩාංගණයේ දී පැවැත්වෙයි.තවත් දින 8කින් පැවැත්වෙන මේ තරගාවලියට රටවල් 15ක් නියෝජනය කරන අතර එය ආසියානු බාලක තරගමාලා ඉතිහාසයේ වැඩිම සංඛ්‍යාව වීම විශේෂත්වයකි.ආසියානු බාලක වොලිබෝල් තරගාවලියේ ශූරයන් අනුශූරයන් හා තෙවැනි ස්ථාන දිනාගන්නා කණ්ඩායම් ලබන වසරේ පැවැත්වෙන ලෝක යොවුන් වොලිබෝල් ශූරතාවලියට සුදුසුකම් ලබනු ඇත. ශ්‍රී ලංකාව මේ තරගාවලිය සංවිධානය කරනු ලබන දෙවැනි අවස්ථාව මෙය වන අතර 2008දී 7වැනි ආසියානු බාලක වොලිබෝල් සත්කාරකත්වය හිමිවිය. ක්‍රීඩා ඇමැති මහින්දානන්ද අලුත්ගමගේ මහතාගේ උපදෙස් මත ශ්‍රී ලංකා වොලිබෝල් සම්මේලන සභාපති ඇමැති ඩිලාන් පෙරේරා මහතා ආසියානු වොලිබෝල් සංගමය සමඟ කරන ලද සාකච්ඡාවක ප්‍රතිඵල මත මේ දැවැන්ත තරගාවලියේ සත්කාරකත්වය හිමිව තිබේ.වොලිබෝල් සම්මේලනයේ ජ්‍යෙෂ්ඨ සභාපති සබරගමුව පළාත් සභාවේ සභාපති කංචන ජයරත්න මහතා පැවැසුවේ මෙවැනි තරගාවලියක සත්කාරකත්වය ශ්‍රී ලංකාවට හිමිවීම මෙරට වොලිබෝල් ක්‍රීඩාවේ ප්‍රගතියට හේතුවන බවයි.ත්‍රස්තවාදයෙන් රට මුදවා ගැනීමෙන් පසුව ජාත්‍යන්තර ප්‍රජාව ශ්‍රී ලංකාව කෙරෙහි ගොඩනගා ඇති විශ්වාසය මෙවැනි තරගාවලි පැවැත්වීමෙන් තහවුරු වන බව ඒ මහතා පෙන්වා දුන්නේය.ආසියානු වොලිබෝල් තරගාවලියේ තරග කමිටු හා මාධ්‍ය කමිටු සභිකයකු ද වන කංචන ජයරත්න මහතා පැවැසුවේ තරගාවලිය උත්සවශ්‍රීයෙන් පැවැත්වීමට විධිවිධාන යොදා ඇති බවයි. ඔස්ට්‍රේලියාව, බහරේන්, චීනය, ඉන්දියාව, ඉරානය, ජපානය, කසකස්තානය, කොරියාව, සෞදි අරාබිය, මාලදිවයින, කටාර්, චීන තායිපේ, හොං‍කොං, ටර්කිමෙනිස්තානය හා ශ්‍රී ලංකාව තරගාවලියට එක්වන රටවල් වේ. පළමු තරගය සැප්තැම්බර් 5වැනිදා ශ්‍රී ලංකාව හා කසකස්තානය අතර පැවැත්වෙන අතර අවසන් මහා තරගය සැප්තැම්බර් 14වැනිදා රාත්‍රී 8.00ට පැවැත්වීමට විධිවිධාන යොදා ඇත. අවසන් වරට 2012දී පැවැති තරග ප්‍රතිළුල අනුව ශ්‍රී ලංකාව 6වැනි ස්ථානයේ පසුවන අතර ශූරතාව ඉරානය දිනාගත්තේය. අනුශුරතාව චීනය, තෙවැනි ස්ථානය ජපානය, සිවුවැනි ස්ථානය දකුණු කොරියාවට හිමිවිය. ශ්‍රී ලංකාවට පසුපසින් ඉන්දියාව, තායිලන්තය, ඔස්ට්‍රේලියාව, කසකස්තානය හා ටර්කිමෙනිස්තානය සිටිති. කොළඹ දී පැවැත්වෙන ආසියානු බාලක වොලිබෝල් තරගාවලිය පාසල් සිසුන්ට නොමිලේ නැරැඹීමේ අවස්ථාව උදාකරදීමට සංවිධායකයෝ අ‍පේක්ෂා කරති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=s1408292</link>
    <topic>ඉහළ උන්නතාංශපුහුණු මධ්‍යස්ථානයක් පිදුරුතලාගල දී</topic>
    <author/>
    <content>අනාගතයේදී මැදි දුර සහ දිගු දුර ධාවන ඉසව්වන්ගෙන් ඔලිම්පික් පදක්කම් දිනාගැනීම සඳහා යුද හමුදා ක්‍රීඩක ක්‍රීඩිකාවන් බිහිකිරීමේ අරමුණින් ශ්‍රී ලංකාවේ ප්‍රථම යුද හමුදා ඉහළ උන්නතාංශ පුහුණු මධ්‍යස්ථානය පිදුරුතලාගලදී පසුගියදා යුද හමුදාපති ලුතිනන් ජෙනරාල් දයා රත්නායක මහතා අතින් විවෘත විය.මේ පුහුණුවෙන් දිගුදුර ක්‍රීඩකයන්ට ඔවුන්ගේ දරාගැනීමේ හැකියාව උසස් මට්ටමක රඳවාගෙන ඉහළ දක්ෂතා දැක්වීම සඳහා ලැබෙන ස්වාභාවික හිමොග්ලොබින් වර්ධනය සහ රතු රුධිරානු අවශ්‍ය ප්‍රමාණය පවත්වා ගෙන යාමට හැකිවෙයි. පරීක්ෂණ මගින් හෙලිවී ඇත්තේ ශ්‍රී ලංකවේ දිගු දුර ධාවන ක්‍රීඩක ක්‍රීඩිකාවන්ගේ හිමොග්ලොබින් ප්‍රමාණය ඉතා පහළ මට්ටමක පැවතීම ජයග්‍රහණ අවම වීමට හේතුවක්ව ඇති බවයි.ලෝකයේ ඉහළ උන්නතාංශ පුහුණුවීම් වලින් වඩාත් සාර්ථක ප්‍රතිඵල ලබාගත හැකිබව ක්‍රීඩා විද්‍යාඥයින් විසින් සොයා ගැනීමෙන් අනතුරුව දිගුදුර ක්‍රීඩාවන් සඳහා ඉහළ උන්නතාංශ පුහුණුව කරා යොමුවීමට බෝහෝ රටවල් පෙළඹී ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=s1408293</link>
    <topic>හොංකොං රගර් තරගාවලියේ දී ශ්‍රී ලංකාවට වැඩි අවධානයක්</topic>
    <author>ෆවුස් මොහොමඩ්</author>
    <content>ආසියානු සත් සාමාජික රගර් තරගමාලාවේ පළමු අදියර ලෙස හොංකොං හී පසුගියදා නිමාවට පත්වූ හොංකොං සෙවන්ස් තරගාවලියේ දෙවැනි හා අවසන් දිනයේ දී ක්‍රීඩාලෝලීන්ගේ වැඩි අවධානයක් දිනාගැනීමට ශ්‍රී ලංකා ක්‍රීඩක ක්‍රීඩිකාවෝ සමත්වූහ. පළමු දිනයේ කාන්තා තරගාවලියේ මූලික වටයේ දී ශ්‍රී ලංකාව අදාල කාණ්ඩයේ සියලු තරග පරාජයට පත්වූ අතර පිරිමි කණ්ඩායම එම කාණ්ඩයේ සියලු තරග ජයගනිමින් අපරාජිත කණ්ඩායමක් ලෙස පෙරමුණ ගත්තේය.දෙවැනි දිනයේ පැවැති කුසලාන වටයේ අර්ධ අවසන් පූර්ව තරගයේ දී විදෙස් ක්‍රීඩකයන් 3ක් එක්ව සිටි ප්‍රබල මැලේසියාව ලකුණු 31-19කින් පරාජය කරමින් කුසලාන වටයේ අවසන් පූර්ව තරගයට පිවිසීමට ෆාසිල් මරිජාගේ නායකත්වයෙන් යුතු ශ්‍රී ලංකා පිල සමත්විය. ශ්‍රී ලංකාව ආසියානු සත් සාමාජික තරග බිමේ කුසලාන වටයේ අවසන් පූර්ව තරගයට එක්වූයේ සිවුවැනි වරටය.ශ්‍රී ලංකාව පළමුවරට ආසියානු සත් සාමාජික තරගබිමේ කුසලාන වටයේ පළමු කණ්ඩායම් 4ට එක්වූයේ පසුගිය වසරේ තරගමාලාවේ මැලේසියාව පැවැති පළමු අදියරේදීය. අනතුරුව තායිලන්තයේ පැවැති දෙවැනි අදියරේ දී හා මුම්බායි හී පැවැති තුන්වැනි අදියරේදී ද කුසලාන වටයේ අවසන් පූර්ව තරගයට එක්වීමට ශ්‍රී ලංකාව සමත්විය.අයේෂා පෙරේරාගේ නායකත්වයෙන් තරග වැදුණු ශ්‍රී ලංකා කාන්තා කණ්ඩායම මෙවර තරගාවලියේ පළමු දිනයේ අන්ත පරාජයට පත්වූවද දෙවැනි දිනයේ සිංගප්පූරුව සමග පැවැති පළඟ ශූරතා අවසන් පූර්ව තරගයෙන් ලකුණු 26-10ක ජයක් වාර්තා කරමින් ආසියානු කාන්තා සත් සාමාජික රගර් තරගබිමේ දෙවැනි වරටත් පළඟ ශූරතා අවසන් තරගයට සුදුසුකම් ලැබුවේය. තියුණු මුහුණුවරක් ගත් අව සන් මහා තරගයේ ශ්‍රී ලංකාවට ජය හිමිවූයේ අතිරේක කාලයේදී වීම විශේෂත්වයකි.තරගයේ නියමිත කාලය නිමාවනවිට දෙපිලම ලකුණු 14බැගින් රැස් කොට සම තත්ත්වයේ පසුවූහ. මෙවර තරගාවලියේ පිරිමි තරග අංශයේ කැපී පෙනෙන දස්කම් දැක්වූ ශ්‍රී ලංකා ක්‍රීඩකයා බවට පත්වූයේ අනුරුද්ධ විල්වරය. ඔහු මේ තරගාවලියේ උත්සාහක දිනුම් 7ක් වාර්තා කිරීමට සමත්වූ අතර ඊට උත්සාහක දිනුම් ත්‍රිත්ව 2ක් ද ඇතුලත්වීම විශේෂත්වයකි. මීට අමතරව දිනූෂ චතුරංග, රිචඩ් ධර්මපාල, ධනුෂ්ක රංජන්, සඳුන් හේරත්, ‍‍ශෙහාන් පතිරණ හා නයිජල් රත්වත්ත කැපී පෙනෙන දස්කම් දැක්වූහ. කාන්තා තරගාවලියේ දී ශ්‍රී ලංකාව වෙනුවෙන් ඉහළ දස්කම් පෑමට නායිකා අයේෂා පෙරේරා සමග සංදිකා හේමකුමාරි, නදීකා මුණසිංහ, තනූජා වීරක්කොඩි හා අනූෂා අත්තනායක සමත්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=s1408294</link>
    <topic>අනුරාධපුර පාපැදි ශූරතාවලිය හෙට‍</topic>
    <author/>
    <content>අනුරාධපුර දිස්ත්‍රික් පාපැදි සංගමය, ශ්‍රී ලංකා පාපැදි සම්මේලනයේ පූර්ණ සහයෝගයෙන් සංවිධාන කරන දිස්ත්‍රික් පාපැදි ශූරතාවලිය හෙට (30) අනුරාධපුර පොතානේගමදී පැවැත්වේ.මෙහිදී සුපිරි කාන්තා/පිරිමි, 23න් පහළ, කනිෂ්ඨ බාලක/බාලිකා (ස්ටෑන්ඩර්ඩ්) ඉසව්වන්ගෙන් තරග පැවැත්වෙන අතර ඊට සමාගමීව ජාතික මට්ටමේ කාන්තා පාපැදි තරගයක් හා දිස්ත්‍රික්කයේ සිටින අවු.40න් ඉහළ ප්‍රවීණයන්ගේ තරගයක් ද පැවැත්වේ.කනිෂ්ඨ බාලිකා තරගය විවෘත තරගයක් ලෙසින් පැවැත්වේ. හෙට පෙ.ව.8.00ට සමාරම්භක උළෙල පැවැත්වෙන අතර පොතානේගම හංදියෙන් ආරම්භ වන තරග වෙස්සගිරිය, කුරුණෑගල හංදිය, සුනහත හංදිය, ඉසුරුමුණිය, තිසාවැව, පණ්ඩුලගම හරහා ආරම්භක ස්ථානයෙන් අවසන් වේ. සියලු තරග එම මාර්ගය ඔස්සේ වට පාපැදි තරග ලෙසින් පැවැත්වේ.තරගාවලියේ සමාරම්භය හා ජය සංකේත ප්‍රදානය උතුරු මැද පළාත් ප්‍රධාන ඇමැති හා ක්‍රීඩා ඇමැති එස්.එම්.රංජිත් සමරකෝන් මහතාගේ ප්‍රධානත්වයෙන් පැවැත්වෙන අතර මේ අවස්ථාවට නගරාධිපති එච්.බී.සෝමදාස හා දිස්ත්‍රික් පාපැදි සංගමයේ සභාපති අන්තර්ජාතික පාපැදි විනිසුරු එන්.කරුණාරත්න මහත්වරුන් සහභාගී වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=s1408295</link>
    <topic>චෙස් ක්‍රීඩාවේ නිල ලාංජන</topic>
    <author/>
    <content>ශ්‍රී ලංකා චෙස් සම්මේලනය ‍චෙස් ක්‍රීඩාවේ නිල නාමයන් දිනාගත් ක්‍රීඩක ක්‍රීඩිකාවන්ට නිල ලාංජන පැළඳවීමේ උත්සවයක් පසුගියදා කොළඹ රාජකීය විද්‍යාලයේදී පැවැත්විණි.එහි ප්‍රධාන ආරාධිත අමුත්තා වූ ලෝක චෙස් සම්මේලනයේ ජ්‍යෙෂ්ඨ ක්‍රීඩා උපදේශක, ක්‍රීඩා විශාරද විසින් ශ්‍රී ලාංකීය ප්‍රථම කාන්තා ෆිඩේ චෙස් උපදේශකවරිය හා ජාතික චෙස් ශූරියකවූ සුනීතා විජේසුරිය මහත්මියට නිල ලාංජන සහ සහතිකපත් පිරිනැමූ අයුරු.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=s1408296</link>
    <topic>නුගවෙල ආදි ශිෂ්‍ය ක්‍රීඩා දිනය 31දා</topic>
    <author>ඉන්දික පොල්කොටුව</author>
    <content>නුගවෙල මධ්‍ය මහා විද්‍යාලයීය ආදි ශිෂ්‍ය වාර්ෂික ක්‍රීඩා දිනය හා සුහද හමුව 31වැනිදා පෙ.ව.8.30සිට විද්‍යාලයීය ක්‍රීඩාංගණයේදී පැවැත්වේ.නුගවෙල මධ්‍ය මහා විද්‍යාලයීය විදුහල්පති හා ආදි ශිෂ්‍ය සංගමයේ සභාපති ආර්.පී.ඩබ්ලිව්.රාජපක්ෂ මහතාගේ මේ ක්‍රීඩා දිනය හා සුහද හමුව පැවැත්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=f1408291</link>
    <topic>“අනේ මැඩම් අපේ දරුවා හදිසි අනතුරු ඒකකයේ. අපට පිහිට වෙන්න”</topic>
    <author>අන් දොස් හොයන්නේ නිරුෂි විමලවීර</author>
    <content>බස්නාහිර පළාත් සභා මන්ත්‍රීනී හිරුණිකා ප්‍රේමචන්ද්‍ර මෙනවිය පසුගිය සති අන්තයේ කෑගල්ලට පැමිණියේ ගලිගමුව හා රඹුක්කන පැවැති කාන්තා සමුළුවට එක්වීම සඳහාය. සබරගමුව මහ ඇමැති මහීපාල හේරත් සහ පාර්ලිමේන්තු මන්ත්‍රී කනක හේරත් මහත්වරු සංවිධානය කර තිබූ ‍රඹුක්කන කාන්තා සමුළුවට වෛද්‍ය සුදර්ශනී ප්‍රනාන්දුපුල්ලේ පළාත් මන්ත්‍රී මංජුලා දිසානායක මහත්මීන්ද එක් වී සිටියහ.හිරුණිකා ප්‍රේමචන්ද්‍ර මෙනවිය හඳුන්වා දෙමින් නිවේදකයා සඳහන් කළේ මීළඟට සභාව අමතනුයේ දේශපාලනයට කෝඩුකාර හිරුණිකා ප්‍රේමචන්ද්‍ර මෙනවිය බව ය. මේ හඳුන්වා දීමෙන් ප්‍රේමචන්ද්‍ර මෙනවියගේ මුහුණ රත්පැහැ ගැන්වුණු අතර ‘මම දේශපාලනයට එතරම් කෝඩුකාරියක් නොවේ යැයි ඇය සුදර්ශනී ප්‍රනාන්දුපුල්ලේ මහත්මිය දෙසට හැරෙමින් කීවාය. මට වැඩි වැඩියෙන් පොත පත කියවන්නැයි නිතර නිතර උපදෙස් දුන්නට මම සදා ඔබතුමියට ගරු කරනවා යැයිද ඇය සඳහන් කළාය. උත්සවය අවසානයේ මහීපාල හේරත් සහ කනක හේරත් පිය යුතු දෙපළගෙන් සමු ගනිමින් ප්‍රේමචන්ද්‍ර මෙනවිය “ඔබ ‍ෙදපොළ කෑගල්ලේ ගත කළ කාලයේ පියෙක් ස‍හෝදරයෙක් වගේ මා ආරක්ෂා කළා. රැක බලා ගත්තා. කොහොමත් අපි අතර ඥාතිකමකුත් තියනවා යැයි කීවාය.වෛද්‍ය සුදර්ශනී ප්‍රනාන්දුපුල්ලේ මහත්මිය සභාව ඇමතීමට සූදානම් වෙත්ම වේදිකාව රතිඤ්ඤා හඬින් ගිඟුම් දුන්නේය. සද්දේ හැටියට නම් මේවා අපේ ගමේ හදපුවා වගේ යැයි ප්‍රනාන්දුපුල්ලේ මහත්මිය කීවාය. එම ප්‍රකාශය හරි හැටි නොවැටහුණු කනක මන්ත්‍රීවරයා ප්‍රනාන්දුපුල්ලේ මහත්මියගේ මුහුණ දෙස බලද්දී ගම්පහ කිඹුලාපිටිය තියෙන්නේ අපේ ගම් ප්‍රදේශයේ. ශ්‍රී ලංකාවෙම හොඳ රතිඤ්ඤා නිෂ්පාදනය කරන්නේ කිඹුලාපිටියේ යැයි ඇය කුතුහලය බිඳ දමමින් සිනාසෙමින් පැවසුවාය. රැස්වීම අතරතුරදී පොල් කර්මාන්ත ඇමැති වික්ටර් ඇන්තනී මහතා උත්සවයට එක් වූයේ “අපේ මේ තරුණ නීතිඥ මහතාගේ ඉල්ලීමට පිටුපාන්න නොහැකි නිසා රෝගීව සිටිය ද පැමිණි බව කියමින්ය. ඕස්ට්‍රේලියාවේ සිඩ්නි නිව් සවුත් වේල්ස් සරසවියේ විද්‍යාපති උපාධිධරයෙකු හා ගුවන් නැවියකු වන කනක හේරත් මහතා මෙන්ම බොහෝ දෙනෙක් එම ප්‍රකාශයෙන් මවිතයට පත් වූහ.අනේ නැහැ මම නීතිඥවරයෙක් නෙමෙයි. මම මෑතක පාර්ලිමේන්තුවට සම්පූර්ණ යුරෝපීය ඇදුමින් සැරසී ආවා. එදා වික්ටර් ඇන්තනි නියෝජ්‍ය ඇමැතිතුමා මගෙන් ඇහුවා හා මල්ලි උසාවියෙ ඉදල එන ගමන්ද කියා. මමත් විහිළුවට වගේහිස සෙලෙව්වා. කනක හේරත් මහතා සිනාසෙමින් කීවේ පිරිස සිනහ ගස්වමින්ය.සාලින්ද දිසානායක මහතා සංවිධානය කර තිබූ කඹුරුපිටිය සම්මන්ත්‍රණයද සුළුපටු එකක්නොවීය. ඊට ඇමැති රෝහිත අබේගුණවර්ධන, ඇමැති මහාචාර්ය ජී.එල්. පීරිස් මහත්වරුන්ද එක් වී සිටියහ. මහීපාල හේරත් මහතා දුටු හේමාල් ගුණ‍ෙස්කර මහතා මෙතුමා මට පිටස්තරයෙකුනොව මගේ ඥාතිවරයෙකු යැයි කීවේ සිනා සෙමින්ය.විහිළුවක් නෙමේ මහ ඇමැතිවරයාගේ පිය පාර්ශ්වයේ මුල් ගම මේ ආසන‍්නයේ ඇති වැලිගම යැයි පිරිස මවිතයට පත් කරමින් හේමාල්මහතා කීය. හේමාල්ට මම ඉස්සර කීවේ මල්ලි කියලා. ඒත් කනක පාර්ලිමේන්තු ගියාට පසු කනක හේමාල් හදුන්වා ගන්නේ අයිය මල්ලි කියලා. කනක අයිය කියද්දී මම කොහොමද හේමාල්ට මල්ලී කියන්නේ. මෑතක ඉදන් මම හේමාල් අමතන්නේ පුතා කියලා යැයි මහ ඇමැතිවරයා කීවේ පිරිස සිනහගස්වමින්ය. පසුගිය වසරේ ජගත් සම්මානයට පාත්‍ර වූ බිල්ගේට්ස් වෙතින් තිළිණයක් හා සහතිකයක් ලද රංජිත් සියඹලාපිටිය අමාත්‍යවරයා පිළිගැනීමේ උත්සවයක් පසුගියදා කෑගල්ල තැපැල් ශ්‍රවණාගාරයේදී පැවැත්විණි. “කෑගලු පුත්‍රයකුට එවන් සම්මානයක් හිමි වීම පිළිබඳ තමා මහත් සොම්නසට පත්වන බව මහ ඇමැති මහීපාල හේරත් මහතා කීය. මේ ගෞරවය අගය කළ නොහැක්කේ කුහකයන්ට පමණක් යැයිද හේරත් මහතා කීය.කෑගලු නාගරික ක්‍රීඩාංගණයට ගුවනින් පැමිණි ආර්ථික සංවර්ධන ඇමැති බැසිල් රාජපක්ෂ මහතා පිළිගැනීමට මහ ඇමැතිවරයා පැමිණියේ ළහි ළහියේය. පසුව රාජපක්ෂ මහතා මහත් උනුසුම් අයුරින් පිළිගත් මහ ඇමැතිවරයා කෑගල්ල නගරශාලාවේ පැවැති කුඩා තේවතු හිමියන්ගේ පාංශු හා ජල සංරක්ෂණ සහනාධාර බෙදාදීමට එක් වූහ. ඊට ඇමැති මහින්ද සමරසිංහ මහතාද එක් විය.අගනුවර වගේම උසස් සෞඛ්‍ය පහසුකම් දුර බැහැර ප්‍රදේශවලත් නඟා සිටුවන්ඩ පුළුවන්නම් ‍කොච්චර යහපතක්ද? අනුරාධපුරේ සිද්ධිය මට හුඟක් හිතට දැනුණා යැයි ජනාධිපති ආර්යා ශිරන්ති රාජපක්ෂ මැතිනිය මහ ඇමැති එස්.එම්. රංජිත් මහතාට කීය.අනුරාධපුර ජයශ්‍රී මහ බෝධිය වැඳ පුදා ගැනීමට ගිය අවස්ථාවේදී සිදුවූ සංවේදී කරුණක් මතකයට නඟමින් ඇය එසේ පැවසුවාය. බෝධීන් වහන්සේ අසළ ඉතා ශෝකීබර මුහුණින් යුතුව වැඳුම් පිදුම් කටයුතුවල යෙදෙන යුවළක් කෙරේ ශිරන්ති මැතිනියගේ අවධානය යොමුවිය. ඔවුන්ගේ ගැටලුව පිළිබඳව ඇය ඉතා සුහදව විමසුවාය.අනේ මැඩම් අපේ දරුව අනුරාධපුර රෝහලේ හදිසි අනතුරු ඒකකයේ ප්‍රතිකාර ගන්නවා. දරුවගේ තත්ත්වය අසාධ්‍යයයි. ප්‍රතිකාර ඒකකවලත් ප්‍රශ්න තිබෙනවා. අපි ලොකු කරදරයක පැටලිලා ඉන්නේ. අපිට පිහිට වෙන්න කියමින් ඔවුහු හඬා වැලපුණහ. මම ඉක්මනින් මේ ගැන පියවර ගන්නවා කියමින් ඔවුහු අස්වැසූ රාජපක්ෂ මහත්මිය පොරොන්දුව කතාවකට සීමා නොකොට පසුදා අලුයම දරුවා බැලීමට රෝහලට ගියාය. රෝහල් බලධාරීන් සමඟ සාකච්ඡා කළ ආර්යාව ඒවන විටත් අසාධ්‍ය තත්ත්වයේ සිටි දරුවා කොළඹ රිජ්වේ ළමා රෝහලට ගෙනවිත් ඉක්මන් ප්‍රතිකාර සඳහා යොමු කිරීමට කටයුතු කළාය.මේ කටයුතු දෙස සාවදානව බලා සිටි මහ ඇමැතිවරයා “මැඩම් කළ වැඩේ නම් ශ්‍රේෂ්ඨයි. ඒ වුණාට සෞඛ්‍ය සේවාවේ ගැටලු ඇති මෙවන් වෙලාවක මැඩම්ව ඉස්පිරිතා‍ල ගානෙ අරන් ආවට මට සර්ගෙන් බැණුම් අහන්න වෙයිද දන්නේ නැහැයි කීවේ මුවඟට සිනාවක් නඟාගෙනය.එහෙම වෙන්නෙ නැහැ. ළමයෙක්ගෙ ප්‍රශ්නයකදි ඕනෑම කරදරයක් මැදට මම පනින බව සර් දන්නවා යැයි ආර්යාවද සිනහසෙමින් පිළිවදන් දුන්නාය.ප්‍රජාතන්ත්‍රවාදී ජනතා පෙරමුණේ නායක මනෝ ගනේෂන් මහතාගේ පාමංකඩ පිහිටි නිවසට පසුගිය සඳුදා විපක්ෂනායක රනිල් වික්‍රමසිංහ මහතා ගොඩවූයේ ඔහුගේ මෑණියන්ගේ දේහයට අවසන් ගෞරව දැක්වීම සඳහාය. ඊට එජාප මහ ලේකම් තිස්ස අත්තනායක මහතාද එක් විය. ඔවුන් නිවසට ගොඩවන විට සුපුරුදු රුවක් අසුන්ගෙන සිටිනු දුටු වික්‍රමසිංහ මහතා ඒ අසලට සමීපවිය. ඒ අන් කිසිවකු නොව ජනතා විමුක්ති පෙරමුණේ හිටපු නායක සෝමවංශ අමරසිංහ මහතාය. “කොහොමද නායකතුමා ඔබතුමා දැන් විවේකයෙන් ඉන්නවා නේද යැයි”වික්‍රමසිංහ මහතා ඇසීය. මොන විවේකයක්ද නායකයාව සිටි කාලයට වඩා වැඩ වැඩියි. පක්ෂයේ ජාත්‍යන්තර කටයුතු සම්බන්ධීකරණය ආදී බොහෝ රාජකාරි පැවරී ඇතැයි සෝමවංශ මහතා පැහැදිලි කළේය. ඌව ඡන්දෙත් නොදැනීම ළඟා වුණා නේද යැයි වික්‍රමසිංහ මහතා කීය. එහෙ තත්ත්වය නම් එච්චර හොඳ නැහැ. මොනරාගල තත්ත්වය දිනෙන් දින අවුල් සහගත වෙනවා යැයි සෝමවංශ මහතා පැහැදිලි කළේය. තිස්ස අත්තනායක මහතා දෙස බැලූ විපක්ෂ නායකවරයා අපි බ්‍රහස්පතින්දා මැතිවරණ කොමසාරිස්වරයා මුණ ගැසීමට තීරණය කළා. මේ තත්ත්වය එතුමාට පැහැදිලි කරන්න එජාපය තීන්දු කළා යැයි විස්තර කළේය. එක්සත් ජාතික පක්ෂයේ නියෝජ්‍ය නායක තනතුර සම්බන්ධයෙන් තවමත් ඇත්තේ නොවිසැඳුණ ප්‍රශ්නයකි. එය සජිත් ප්‍රේමදාස මහතාට ලබා දීමට විපක්ෂ නායකවරයා පිඹුරුපත් සකස්කර තිබුණද මෙතෙක් ප්‍රේමදාස මහතාට එම තනතුර ලබා නොදීම සම්බන්ධයෙන් ඇතැම් මන්ත්‍රීවරු අතර ඇත්තේ මහත් නොසතුටකි.සජිත් ඌව මැතිවරණ ව්‍යාපාරයට සක්‍රියව දායක වුවොත් ඔහුට නියෝජ්‍ය නායකකම ලබා දෙනවා යැයි වික්‍රමසිංහ මහතා කීය. නැහැ නැහැ නියෝජ්‍ය නායකකම දෙන‍තෙක් මම ඌව ඡන්දයට සක්‍රියව දායක වෙන්නේ නැතැයි ප්‍රේමදාස මහතා කීවේය. මෙයින් මහත් කනස්සල්ලට පත් මොනරාගල දිස්ත්‍රික් නායක රංජිත් මද්දුමබණ්ඩාර මහතා කියා සිටියේ නියෝජ්‍ය නායක තනතුර මේ දෙන්න දෙපැත්තට ඇද ගන්නවා. මේකෙන් පක්ෂයට සිදුවන්නේ අවාසියක් මිස වාසියක් ‍ෙනාවන බවය. පසුගියදා පැවැති බදුල්ල දිස්ත්‍රික් කමිටු රැස්වීමට ඇමැති නිමල් සිරිපාල ද සිල්වා, අනුර ප්‍රියදර්ශන යාපා, වයඹ මහ ඇමැති දයාසිරි ජයසේකර, ජ්‍යෙෂ්ඨ ඇමැති ඒ.එච්.එම්. ෆවුසි, හා අස්වර් මහත්වරු එක් වී සිටියහ. පිරිස සුහද කතා බස් අතුරතුරදී සිංහල පමණක් නොවේ දෙමළ මුස්ලිම් ජාතීන් මෙහේ ජීවත් වෙනවා. ඒ නිසා ව්‍යාපාරිකයන්ට වෙන වෙනම කතා කරන්න ඕනෑ යැයි නිමල් සිරිපාල ද සිල්වා මහතා කීය. හරීන්ට දැන් කියන්න වෙන්නෙ බදුල්ල අත්හරීන් කියලා යැයි ජයසේකර මහ ඇමැතිවරයා කීවේ පිරිස සිනහගස්වමින්ය.හැබැයි රනිල් වික්‍රමසිංහ ‍ලොක්ක ලෝකෝත්තර නූල් සූත්තර කාරයා යැයි අනුර යාපා මහතා කීය. “හරීන් බිස්නස් කරන කෙනෙක් නේද යැයි ෆවුසි මහතා ඇසීය. ඔව් එහෙම තමා දේශපාලනයට ආවෙ හැබැයි දැන් ව්‍යාපාරිකයන් එයා එක්ක අමනාප යැයි නිමල් සිරිපාල ද සිල්වා මහතා පැවසීය.“රනිල් ලොක්ක පක්ෂයට ද්‍රෝහි වෙච්ච පක්ෂය පාවා දුන්න අයටත් එන්න කියලා. හැබැයි ඔය හාදයා ඉන්නකම් පක්ෂයෙන් පිරිස යනවා මිස කවුරුත් එන්නේ නැතැයි දයාසිරි ජයසේකර මහතා සිනාසෙමින් කීය.ඉන්දීය අග්‍රාමාත්‍ය නරේන්ද්‍ර මෝදි මහතා හමුවීමට දිගින් දිගටම උත්සාහ දැරූ ටී.එන්. ඒ නියෝජිත පිරිසට එම අවස්ථාව පසුගිය සතියේ උදා විය. ඒ අනුව ආර්. සම්බන්ධන්, සෙල්වම් අඩෙක්කල්නාදන්, මාවෙයි සේනාධිරාජා එස්. සුමන්දිරන් හා සෙල්වරාජ් යන ටී.එන්.ඒ. පක්ෂයේ සය සාමාජික පිරිස ඊට එක් වූහ. මුලින්ම දිල්ලි අග්‍රාමාත්‍ය කාර්යාලයට ගොස් මෝදි මහතා මුණ ගැසුණ නියෝජිත පිරිසට උණුසුම් පිළිගැනීමක් ලැබිණි 13 වන ආණ්ඩුක්‍රම ව්‍යවස්ථා සංශෝධනය ක්‍රියාත්මක කිරීම සම්බන්ධයෙන් මෝදි අදහස් දක්වද්දී පිරිස මුහුණට මුහුණ බලාගත්හ. පසුව ආර් සම්බන්ධන්, මාවෙයි සේනාධිරාජ හා එස් සුමන්දිරන් මහත්වරු තමිල්නාඩු මහ ඇමැතිනී ජයලලිතා ජෙයරාම් මෙනවිය හමුවීමට තමිල්නාඩු බලා නික්ම ගියේ ඇයගෙන් හෝ සැනසිලි දායක විසඳුමක් සඳහාය.ආසියානු දේශපාලන නියෝජිතයන්ගේ සමුළුව (අයි කෑප්) සම්බන්ධයෙන් සාකච්ඡාවක් පසුගියදා ජනාධිපති ලේකම් කාර්යාලයේ පැවතියේ සෞඛ්‍ය ඇමැති මෛත්‍රීපාල සිරිසේන මහතාගේ ප්‍රධානත්වයෙන්ය. ඊට ඇමැති පියංකර ජයරත්න, පවිත්‍රා වන්නි ආරච්චි චන්දිම වීරක්කොඩි, දයා ගමගේ අනෝමා ගමගේ මහත්ම මහත්මීහුද එක් වී සිටියහ.පසුගියදා රෝගී තත්ත්වයට පත්ව රෝහල්ගත කළ ඇමැතිනි පවිත්‍රා වන්නිආරච්චි මහත්මිය දුටු මෛත්‍රි ඇමැතිවරයා දැන් හොඳදැයි ප්‍රශ්න කළේය. ඔව් සර් දැන් නම් හොඳ යැයි ඇය කීවා. මොකද පවිත්‍රා ඔයාට වුනේ යැයි මෛත්‍රී ඇමැතිවරයා ඇසීය. සර් වංගු මාර්ගයක ගියේ ඒ නිසා වමනේ යන්න වුණායැයි වන්නිආරච්චි මහත්මිය පැහැදිලි කළාය. සිය මුවට සුරත ගනිමින් අවඥාසහගත බැල්මක් හෙලූ සිරිසේන මහතා මොනව වංගුවලදී. වමනේ යන්න ඔයා පොඩි ළමයෙක් වගේනේ කියමින් මහ හඬින් සිනා සුනේ පිරිස සිනාගස්වමින්ය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=f1408294</link>
    <topic>සිදුහත් උපත සිදුවූ තැන උපගුප්ත හිමි දිවැසින් සොයා ගත් හැටි</topic>
    <author/>
    <content>දීර්ඝ ඉතිහාසයක් ඇති ලුම්බිණිය මෑත යුගයේ ‍ප්‍රථමයෙන් ම දැක ඇත්තේ කඩක් සම්සේ නමැති නේපාල නරපතියා විසිනි. ඔහු දඩයමේ යනවිට කැලයක් ව පැවති මෙම ස්ථානය දුටු අතර, එහි හැම තැනක ම කඳු මෙන් පස් ගොඩ ගැසී තිබුණි. ඒ අතර කුලුනක (අශෝක කුලුනේ) අඩියක් පමණ කොටසක් ද ඔහු විසින් දැක ඇත. ඔහු හින්දු ආගම අදහන රජ කෙනෙකු හෙයින් එය බලා ආපසු ගියේ ය. ඉන් පසු කලක ඔහුගේ පුත්‍රයා (1932 – 39) වන සම්සේක් රජ විය. ඔහු මේ පිළිබඳ ව විශේෂ උනන්දුවක් දැක්වූ අතර, අශෝක කුලුන, මහමායා දේවිය නෑ පොකුණ හා සංඝාරාමය ආදිය සොයාගත්තේ ය. ඔහු පුරාවිද්‍යාඥ Fuhrer ව ගෙන්වා මෙහි කැණීම් කටයුතු සිදුකිරීමෙන් අනතුරු ව ඒවා සොයාගන්නා ලදී. මායාදේවී පන්සල පස්වලින් යටවී තිබුණි. ඒ මත බෝධියක් ද ඒ යට කුටියක්ද එම කුටියේ මායාදේවී පිළිරුවක් ද දක්නට ලැබුණි.පසුව 1992 සිට 1995 දක්වා ජපන් රජය හා නේපාල රජය එකතු වී මෙම ස්ථානයේ පුරාවිද්‍යාත්මක කැණීම් කටයුතු ආරම්භ කරන ලදී. සම්පූර්ණ විහාර භූමිය පුරා කැණීම් කටයුතු සිදු කරන ලද නමුදු, කිසිදු ස්ථානයක පුරාවිද්‍යාත්මක වැදගත්කමක් ඇති කිසිවක් නොතිබිණි. එහෙත් මහමායා දේවියගේ පිළිරුව යට කැණීම් කටයුතු සිදු කරද්දී පාදයක සටහන සහිත ගලක් හමු විය. ඉන්පසු ව පුරාවිද්‍යා දෙපාර්තමේන්තුව එම ගල මතු වූ ස්ථානය සිදුහත් කුමරු උපත ලත් ස්ථානය වශයෙන් තීරණය කළහ. ෆාහියන් (ක්‍රි. ව. 403) - ඉත් සිංග් - හ්‍යුං සාං (ක්‍රි. ව. 636) යන බෞද්ධ දේශාටන භික්ෂූන් වහන්සේලා මෙම ස්ථානයට පැමිණ ඇති අතර, විශේෂයෙන් ම ‍ෆාහියන්ගේ ග්‍රන්ථයෙහි ඔහු ලුම්බිණියට පැමිණෙන විට අශෝක කුලුන හා මහමායා දේවිය ස්නානය කළ පොකුණ පැවති බවත්, සංඝාරාමයන්හි භික්ෂූන් වහන්සේලා නැවතී සිටි බවත් සඳහන් කර තිබීම මෙම ස්ථානය සිදුහත් කුමරු උපත ලත් ස්ථානය වශයෙන් තීරණය කිරීමට ප්‍රධාන සාක්ෂියක් වශයෙන් සැලකීමට හේතු විය. අශෝක කුලුනේ සිට පියවර 23ක් දුරින් පාදයක සටහනක් ඇති ගලක් දුටු බව ඔහු සඳහන් කර ඇත. ඒ ගල අසල දිරා ගිය සල් ගසක කඳක් ද ඔහු දැක ඇත. මේ දත්තයන් ඒකරාශි කිරීමෙන් අනතුරු ව මෙය සිදුහත් කුමරු උපත ලද ස්ථානය වශයෙන් පුරාවිද්‍යා දෙපාර්තමේන්තුව නිගමනය කර ඇත.එම විහාරස්ථානයේ ගඩොල් පිළිබඳ ව සලකා බැලීමේදී ඒවා යුග හතරකට අයත් බැව් නිගමනය කළ හැක. අශෝක යුගය, සුංග යුගය, කුෂාන් යුගය හා ගුප්ත යුගය එකී යුග සතර යි. කුෂාන් යුගයේදී පාදයක සටහන ඇති ගල ආවරණය කර එම ස්ථානය හඳුනාගැනීමට මායාදේවියගේ පිළිරුවක් පිහිටුවා ඇත. මෙය ‍සිදුවී ඇත්තේ ක්‍රිස්තු පූර්ව 249දී අශෝක කුලුන පිහිටුවීමෙන් වසර 300කට පසුව යි. ක්‍රිස්තු වර්ෂ 1312දී රුකුමල් රජු මෙම ස්ථානයට පැමිණ ඇත. ක්‍රිස්තු වර්ෂ 1896දී Fuhrer නමැති පුරාවිද්‍යාඥයා විසින් අශෝක කුලුන සොයාගෙන ඇත. ක්‍රිස්තු වර්ෂ 1899දී පුරාවිද්‍යාඥ පී. සී. මුඛර්ජි ලුම්බිණියේ කැණීම් කටයුතු ආරම්භ කර ඇත.වර්තමානයේ මෙම ස්ථානය හැඳින්වෙන්නේ මායාදේවී කෝවිල යනුවෙනි. ෆාහියන් පැමිණි විට මායාදේවී පොකුණ, අශෝක කුලුන හා සංඝාරාමය ඔහු විසින් දැක ඇත. නේපාලයේ හින්දු ජනයා මායාදේවිය දෙවි කෙනෙකු ලෙස විශ්වාස කරති. විශේෂයෙන් දරුවන් නොලැබුණු කාන්තාවන් මෙහි මායාදේවී පිළිරුව වෙත පැමිණ වැඳුම් පිදුම් කිරීමෙන් පසු දරු සම්පත් ලැබෙන බවට විශ්වාසයක් ඔවුන් තුළ පවතියි. මෙම පිළිරුව අසල හින්දු පූජකවරයෙක් සිට ඇත. ඔහු පිළිරුවේ හඳුන් ගලගා එම ජලය පූර්වෝක්ත කාන්තාවන්ට පානය කිරීමට දීමෙන් පසු දරු සම්පත් ලැබුණු බවට විශ්වාසයක් ඇත. අවුරුදු දහස් ගණනක් පරම්පරාවෙන් පරම්පරාවට මෙම කටයුත්ත සිදු වී ඇත. පිළිරුවේ මුහුණ, උදරය, පාද ආදිය මෙම ගලගෑම හේතුවෙන් ගෙවී ගොස් ඇත. දැනට එම පිළිරුව නේපාල රජයේ කෞතුක වස්තුවක් වශයෙන් පවත්නා හෙයින් එකී කටයුතු සිදු කිරීමට දැන් අවස්ථාවක් නොලැබේ. එහෙත් පිළිරුවට යටින් රතු කුඩු ආදිය අතුල්ලා එම කටයුතු කිරීමෙන් පෙනී යන්නේ ජනතාව අතර තවමත් එකී විශ්වාසය පවත්නා බව යි. කාන්තාවෝ මහමායා දේවිය ස්නානය කළ පොකුණේ ජලය හිසේ ගා ගනිති. එහි ජලය පානය කිරීමෙන් දරු සම්පත් ලැබේ යයි විශ්වාසයක් පවතී. එහෙයින් එහි ජලය විදේශයන් වෙත පවා රැගෙන යති. ඉඩෝර සමයේ මෙහි ජලය ගෙන ගොස් කුඹුරුවලට දැමීමෙන් වර්ෂාව ඇතිවේ යයි විශ්වාසයක් ද ජනතාව තුළ පවතී.අශෝක කුලුන පිහිටවූ අශෝක රජු පිළිබඳව කිවහොත්, ඔහු කාලිංග යුද්ධයෙන් ජය ගෙන යුද්ධය ගැන කළකිරී නිග්‍රෝධ සාමණේරයින් වහන්සේගෙන් බුදුදහම වැළඳ‍ගත් බවක් ථෙරවාද බුදුදහම අනුව විස්තර වේ. එහෙත් අශෝක රජු උපගුප්ත රහතන් වහන්සේගෙන් බුදුදහම වැළඳගත් බව මහායාන පොත්වල සඳහන් වේ. තමාගෙන් සිදුවූ පව් ගැන සඳහන් කර ඒවායින් සිත නිදහස් කරගැනීමට කුමක් කළ යුතුදැයි විචාළ අශෝක රජුට, 84,000ක් වෙහෙර විහාර ඉදිකරන මෙන් උපගුප්ත තෙරුන් වදාරා ඇත. ඒ අනුව අශෝක රජු කටයුතු කරන ලදී. තම හිතමිතුරු ඇමතිවරුන් ද සමඟ බුදුන් වහන්සේ උපත ලැබූ, බුදු වූ, දම්සක් දෙසූ, පිරිනිවන් පෑ ස්ථානයන්ට පැමිණියහ. උපගුප්ත මහ රහතන් වහන්සේ තුන්වන ධර්ම සංගායනාවට ද සහභාගි වූවෙකි. උන්වහන්සේ සමඟ ලුම්බිණියට පැමිණි අශෝක රජු දුටුයේ සල් උයන පමණකි. උපගුප්ත තෙරුන් සමාධියට සමවැදී සිදුහත් කුමරු ඉපදුණු නියම ස්ථානය පෙන්වන්නැයි ඉල්ලූ රජුට, ‘මහරජුනි සිදුහත් කුමරු ඉපදුණේ මෙතැන යි’ යනුවෙන් එය පෙන්වා ඇත. අශෝක රජු විසින් එහි අශෝක කුලුන පිහිටුවා ඇත. මෙම අශෝක කුලුනේ ‘සිදුහත් කුමරු ඉපදුණු ස්ථානය යි. අයබදුවලින් නිදහස් කරමි’ යන්න ද සඳහන් කර ඇත.පාහියන්ගේ ප්‍රකාශය අනුව, කුළුණේ සිට පියවර 23ක් ඈතින් කකුලක සටහන ඇති ස්ථානය සිදුහත් කුමරු ඉපදුණු තැන වශයෙන් සඳහන් වේ. අශෝක කුලුනේ ඇති සටහන අනුව කුලුන පිහිටුවා ඇති ස්ථානය සිදුහත් කුමරු ඉපදුණු ස්ථානය යි. මේ අනුව මත දෙකක් පවතී.1. බුද්ධගයාවේ ද අශෝක කුලුනක් පිහිටුව ඇති අතර, එය ද පිහිටුවා ඇත‍්තේ වජ්‍රාසනයේ සිට තරමක් ඈතින් විහාරයට ප්‍රවේශවන දොරටුව අසල ය.2. සාරනාත්හි මූලගන්ධකුටි විහාරය පස්වග මහණුන්ට දම්සක් පැවතුම් සූත්‍රය දෙසූ ස්ථානයේ චෛත්‍ය මැද ඉතා කුඩා කුලුනක් ඇත. අශෝක කුලුන ඇත්තේ එහි නොව සෑහෙන දුරකිනි.මේ අනුව සිදුහත් කුමරු ඉපදුණු නියම ස්ථානය අශෝක කුලුන පිහිටි ස්ථානයට පියවර 23ක් ඈතින් කකුලක සටහනක් පිහිටි ස්ථානය බැව් නිගමනය කළ හැක. මෙහි අශෝක කුලුන පිහිටවූ රජු නියම ස්ථානය හඳුනාගැනීමට පාදයක සටහනක් ගලක කොටවා සිදුහත් කුමරු උපත ලද බිම්කොටසේ තැන්පත් කරවා ඇත. අශෝක කුලුන පිහිටුවා ඇත්තේ ස්මාරකයක් වශයෙනි. සිදුහත් කුමරු උපත ලැබූයේ ඒ අවට බැව් හැඟවීම එහි අදහස යි.අශෝක කුලුනට තරමක් දුරින් කුඩා චෛත්‍ය 5ක් දක්නට ලැබේ. සිදුහත් කුමරු ඉපදුණු අවස්ථාවේ මුලින් ම පිළිගත් මහා බ්‍රහ්මයා හා සතරවරම් දෙවියන් සිහිවීමට මේවා සැදූ බවට විශ්වාසයක් පවතී. අශෝක කුලුන ඉදිරිපස දක්නට ලැබෙන චෛත්‍ය දෙක සිදුහත් කුමරුගේ මව හා පියා සිහිවීමට සැදූ බවට ද විශ්වාසයක් ඇත. සිදුහත් කුමරු ඉපදෙන විට මෙහි එක් ගඩොල් කැටයක් හෝ නොතිබුණි. එවකට එය සල් ගස්වලින් පිරුණු මහා වනන්තරයකි. මෙහි ඇති ගඩොල් අශෝක යුගයෙන් පසු ව ඇති වූ ඉදිකිරීම්වලට අයත් ය. මෙහි ඇති සල් ගස ද ලංකාවේ සල් ගස් මෙන් නොවේ. සාල් යනු නේපාලයේ වැඩෙන ශකිත්මත් ගස් විශේෂයකි. අප්‍රේල්, මැයි මාසවලදී ඒ ගසේ අතු අග පොකුරු වශයෙන් මල් පීදෙන අතර ඒවා ඉතා සුවඳ ය. නේපාලයේ ධනවත් අයගේ නිවෙස්වල ඉදිකිරීම් කටයුතු ආදිය සඳහා දැව වශයෙන් යොදාගන්නා මෙම ලීය බෙහෙවින් මිල අධික ය.පොකුණ එක් පසෙක ඇති ගොඩනැගිලිවල නටබුන් රාශියක් දැකගත හැක. ඒ ගොඩනැගිලි විහාරස්ථානයක් ආශ්‍රිතව ඇති බවත්, ඒවා ද පෙර කී යුග හතර තුළ ක්‍රමයෙන් ගොඩනැගුණු බවත්, කල්යාමේදී භික්ෂූන් වහන්සේලා නොමැතිවීම හේතුකොට ගෙන අභාවයට ගිය බවත් උපකල්පනය කළ හැක. එදා සිටි භික්ෂූන් වහන්සේලා පරිහරණය කළ ළිඳක් ද අදත් පවතින අතර එහි ජලය ද ඇත. මෙම සංඝාරාමයේ භාවනා කුටි ද පැවති බවට සාක්ෂි ඇත. කල් යාමේදී මේවා පස්වලින් යට වී ඇත. නැතහොත් බෞද්ධයින් විසින් ඒවායේ ආරක්ෂාව පතා පස්වලින් යට කළා විය හැක. කිසිවකු පදිංචි නොවී කාලයක් ගතවනවිට ආරාම ආදිය පස්වලින් ඉබේම යට වී යයි. අනුරාධපුර පොළොන්නරු නගරවල තිබූ ආරාම ද කල් යාමේදී පස්වලින් යටවී තිබුණ හෙයින් මේවා ද ඉබේ ම පස්වලින් යටවී ගියා වැනියි උපකල්පනය කළ හැක.පොකුණේ සිට මීටර් 300ක් පමණ දුරින් පොළොව යට ගඩොල් මතු වී ඇත. එම ස්ථානය ලුම්බිණි ග්‍රාම් වශයෙන් පුරාවිද්‍යා දෙපාර්තමේන්තුව විශ්වාස කරයි. වර්තමානයේ ලුම්බිණි පොලිස් ස්ථානය ඉදිකර ඇත්තේ එම ස්ථානයේ ය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=f1408292</link>
    <topic>සන්නස්ගලගේ අම්මා ඇතුළේ අපේ අම්මා හමුවීම</topic>
    <author>- සම්පත් දිප්පිටිගොඩ ඡායාරූප රුවන් ද සිල්වා</author>
    <content>මහරගම තරුණ සේවා ශ්‍රවණාගාරය පිරී ඉතිරෙන තරමට සෙනඟ අද්දන එක එසේ මෙසේ පුතයෙකුට නොකළ හැක්කක්. කවදත් අමුතු ජාතියේ වැඩ කරන උපුල් ශාන්ත සන්නස්ගල පසුගිය ඉරුදින පස්වරුවේ තරුණ සේවා ශ්‍රවණාගාරය කට ළඟට ම පුරෝල අලුත් තාලේ වැඩකට අත ගැහුවා.නිමිත්ත ඔහුගේ නවතම කෘතිය ‘අම්මා’ ‍දොරට වැඩුමයි. මවුකිරි බීපු, මවුගුණ හඳුනන හැමෝම ආරාධනයෙන් හෝ අනාරාධනයෙන් හෝ කල්වේලා ඇතුවම ඇවිත් සිටියා. සරසවි ආචාර්ය මහාචාර්යවරුන්, සාහිත්‍යධරයන්, කලාකරුවන්, මාධ්‍යවේදීන්, දේශපාලකයන් මෙන්ම පොලිස් නිලදරුවෝත් ‍ඒ අතර උන්නා.‘අම්මා’ ගැන කියැවෙන මේ සොඳුරු සැඳෑවට කඩතිර හැරියේ හෙළ ගී ලොව අම්මා, විශාරද නන්දා මාලිනියයි. නන්දා අක්කා අඩ අඳුරු රඟහලේ තිබු එකම එක පහන්සිල දල්වද්දී උත්තරීතර මවු සෙනෙහසට ගැයුණු ‘අම්මාවරුනේ’ ගීතය පසුබිමින් රැව් නැඟුණා. අතිදක්ෂ පූරකයන් කිහිපදෙනකු මේ මොහොත හා ඒ සමඟ බැඳුණු තේමාව විවරණය කළා. තමන් අසවල් අම්මාගේ පුතා යනුවෙන් ඔවුන් සියල්ල තම තමන්ව හඳුන්වා දුන් ආකාරය අලුත්.ඒ අනුව ජීවිතයේ ප්‍රථම වතාවට තමා ‘අසවල් අම්මාගේ පුතා‘ බව පවසමින් වේදිකාවට ගොඩ වූ දිලීප අබේසේකර සුන්දර කතාබහකට මුල පිරුවා. ඔහු කීවේ සන්නස්ගල මවන වැරැහැලි අඳින, බඩට නොකන ගම් ගොඩැල්ලේ අම්මාත් හිර කලිසම් අඳින, ලිෆ්ටික් උලන කොළොම්තොටවැසි අම්මාත් දරුවන් වෙනුවෙන් දුක ම වළඳන එකම අම්මා බවයි.ඔහුගේ සංසන්දනාත්මක ලියවිල්ල බොහෝ තාර්කිකයි. හෘදයාංගමයි. ඔහු වගේම කොඩි ගහට උපන් කාටත් එය දැ‍ෙනන්න ඇති.දෝන මැටිල්ඩා වික්‍රමාරච්චිගේ පුත්, ප්‍රවීණ විචාරක සමන් වික්‍රමාරච්චි පැවසුවේ පොතක් ගැන විචාර ලියැවෙන්නේ ඒ පොත පළවී කලකට පසු වුවත් සන්නස්ගලගේ ‘අම්මා’ ගැන ඒ පොත දොරට වඩින මොහොතේ ම විචාරයකුත් පොතක් විදිහට පළ කිරීමට තමාට හැකි වූ බවයි. ‘මේක කොයි ලෙසකින්වත් අම්මා කියවීමට සපයන අත්වැලක් නොවෙයි.එහි ඇත්තේ අම්මා පිළිබඳ මගේ කියැවීමයි’ ඔහු අවධාරණය කළා.උළෙලේ උත්කෘෂ්ඨ අවස්ථාව එළැඹියේ ඉන් අනතුරුවයි. අපේ කථානායක උපුල් ශාන්ත, වේදිකාවට ගොඩ වූ සැණින් එහි කඩා පාත් වූ ගමේ යාළු මිත්‍ර පිරිසක් සිය පන්ති සගයා බදා වැලඳ සුබපැතුම් පිරිනැමුවා. එහි දොසක් නැහැ.සනා තම කතාව හඳුන්වා දුන්නේ පාපොච්චාරණයක්, ආවේග ප්‍රකාශනයක්, දේශපාලන ස්වයං විවේචනයක් විදිහටයි. මේ මොහොතේ රට හා රටේ ජනතාව මුහුණ පා සිටින සමාජ, ආර්ථික, දේශපාලන හා ආගමික වතාවරණය ඔහු සිය කතාව හරහා මතු කළා.මේ හව් අස්සේ නන්නාඳුනන තරුණයෙක් වේදිකාවේ මුල්ලකට වී යමක් අඳිමින් සිටියා. වේදිකාවට පිටුපා කෙරුණත් ඒ කුමක්දැයි බොහෝ දෙනා තුළ යම් අනුමානයක් තිබුණාට සැක නැහැ.සිය දීර්ඝ දේශනය අවසන නැගී සිටි සනා අප නොහඳුනන තරුණයා ඇඳි, එහෙත් ඔහු මෙලොව වඩාත් හොඳින්ම දන්නා ඒ කෙසඟ, සෝබරිත, වියපත් කාන්තා රූපයට-අසමසම මාතාත්මයට තමා ලේ කිරි කර ලියූ ‘ආදරයේ හෝඩි පොත’ පුදනු ලැබුවා. එය නම් තරමක් හැඟුම්බර මොහොතක්. මුළු ශාලාවම එක් මොහොතකට ගොළු වූ සෙයක් හැඟුණා.සන්නස්ගල ‘දේශපාලන පාපොච්චාරණයක්’ ලෙස තමන් විසින් ම හඳුන්වා දුන් දේශනයේ බොහෝ තැන් මට තවමත් ප්‍රශ්නකාරීයි. සයිබර් අවකාශයේ තැන තැන අවලස්සන ‘ගෝත්‍රික පැළෑටි’ මතුවීම ගැන අවලාද නැඟූ ඔහු සිය අලුත්ම පොතෙන් පසමිතුරු ටියුෂන් ගුරෙකුට ගරහන හැටි ශික්ෂිත නැහැ. (අම්මා, පිටුව 24)‘අම්මා’ පෙරවදනේ කතුවරයාම කියන පරිදි ඇතැම් විට එය ‘දුගීකම විසින් උරුම කළ චින්තන දුප්පත්කම’ විය හැකියි. කොහොමටත් බන්දුලලාට සම්මාන දෙන අතින් ම ලාල් කාන්තලාට එස්එම්එස් ගහන්නත් රනිල් ටියුෂන් එක්ක එන්නත් සනා සූරයි. එය කිසිවකු ඉරිසියා නොකළ යුතු තරම් දස්කමක්.මොනවා වුණත් ලාල් කාන්තගේ කතාව මේ දොරට වැඩුමේ උළෙලට අමුතු කාන්තියක් ගෙන ආ බව නම් නොකියා ම බැහැ. සන්නස්ගලගේ ‘අම්මා’ ගෝර්කිගේ ‘අම්මා’ තරම් නොවුණත් ඒක අපේ ම අම්මලාගේ කතාව නොවේදැයි ලාල් අපෙන් ප්‍රශ්න කළා.ඇත්ත,මේකෙන් සනාගේ නමත් ගමත් ගලවලා එතැනට අපේ නම් ගම් දාගත්තාම මේ කතාව ඇතුළේ ඉන්නේ අපේම අම්මා. ලාල් ඔබ හරි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>29</day>
    </date>
    <link>http://www.dinamina.lk/2014/08/29/_art.asp?fn=f1408293</link>
    <topic>අලුත් නුවරක් - පාවෙන සල්පිලක්</topic>
    <author>සටහන ධනුෂ්ක ගොඩකුඹුර ඡායාරූප - සුදත් මලවීර සුමනචන්ද්‍ර ආරියවංශ</author>
    <content>බේරේ වැව සිසාරා නැඟෙන සීත සුළඟ ඇඟ හිරි ගඩු නංවයි. සුළං පහර කපා ගෙන පියාසලන සියොතුන් සිත පිනවයි. බේරේ වැව ඉස්මත්තේ තැනුණු වෙළෙඳ කුටිවලට ඇදෙන දන උද්දාමයෙනි. වසර හත අටකට පෙර මෙවන් වර්ණනාවක් නොගැලපෙන්නෙකි නමුත් අද එසේ නැති බව පසුගිය දිනවල කොළඹවැස්සකටවත් පිටකොටුවට ගොඩ වැදුණෝ දනිති.කොළඹ අලුත් වෙන හැටි අද ශ්‍රී ලාංකිකයන්ට රහසක් නොවේ. ඉපැරැණි ලන්දේසි රෝහල, නිදහස් චතුරශ්‍රය අවට ප්‍රදේශය, කොල්ලුපිටිය සිට බම්බලපිටිය දක්වා ගාලු පාර ලෝකයේ දියුණුතම නගරයක මං සළකුණු සටහන් කර ඇති බව ඇස් ඇත්තෝ දනිති. කන් ඇත්තෝ අසති. බුද්ධිය ඇත්තෝ වටහා ගනිති. ඒ බැව් නොදකින්නන් ගැන කථා කරන්නට අවැසි නැත. යළිත් අපි හැරෙමු බේරේ වැවට.පාවෙන තොටුපළ දැන් සිහිනයක් නොවේ. එය ඇස්පනාපිටම සැබෑ වූ යථාර්ථයකි. කුණු ගඳ ගහන බේරේ, තදබදයෙන් පිරුණු බැස්ටියන් මාවත, වාහන නළා හඬින් පිරැණු ගුවන් ගැබ අතීතයට එක් වී හමාරය. සුපිරිසිදු දිය පහරින් හැඩ වුණු බේරේ වැව ආශ්‍රිතව ගොඩනැඟුණු සුපිරි පන්තියේ පාවෙන තොටුපළ වෙළෙඳ සංකීර්ණය සුවහසක් ශ්‍රී ලාංකිකයන්ගේ ප්‍රයෝජනය වෙනුවෙන් විවෘත වී හමාරය.පිටකොටුව ප්‍රධාන දුම්රියපොළ හා මධ්‍යම බස් නැවතුම්පොළ කේන්ද්‍ර කොට ගනිමින් මෙම වෙළෙඳපොළ ඉදි කර ඇත.2005 වසරින් ඇරැඹි මහින්ද චින්තන යුගය රටේ මෙවන් විප්ලවයක් කරනු ඇතැයි එදා බහුතරයක් සිතුවේ නැත. නිදහස ලැබීමෙන් පසු තට්ටු මාරු ක්‍රමයට රට කරවූ අනෙකුත් ආණ්ඩු මෙන්ම මහින්ද රාජපක්ෂ ආණ්ඩුවත් කටයුතු කරනු ඇතැයි ඔවුහූ සිතූහ. 2005 දී මහින්ද රාජපක්ෂ ජනාධිපතිවරයා භාර ගත්තේ දෙකොන නොව සතර කොන ඇවිළුණු රටකි. පසෙකින් රුදුරු ත්‍රස්තවාදයය. තවත් පසෙකින් අගාධයට ගිය ආර්ථිකයය. අපචාරවලින් පිරුණු සමාජය තවත් පසෙකය. දේශපාලන ස්ථාවරත්වයක් අහලකවත් නැත.තිබුණේ ජනාධිපතිවරයාගේ ස්ථිර අධිෂ්ඨානයත් නොපසුබසින වීර්යයත් නිර්භීතකමත් පමණි. පළමුව යුද්ධය අවසන් කෙරිණි. ඒ අතරම ආර්ථික දියුණුව කරා පිය නැඟීය. යටිතල පහසුකම් නංවමින් ජනජීවිතයට ඉහළටම ඔසවා තැබිණි. ප්‍රථම ධූර කාලය නිමා වන විට වසර තිහක යුද්ධය නිමවා ආර්ථික යුද්ධය අරඹා තිබිණි. දෙවැනි ජනවරම කඩාකප්පල් කරන්නට කෙරුණු දෙස් විදෙස් බලවේග කළ කුමන්ත්‍රණ පරදවා මහින්ද චින්තන ඉදිරි දැක්මට අනුමැතිය ලැබිණි. ඒ රට ත්‍රස්තවාදයෙන් මුදා ගත්තා සේම සංවර්ධනය කරන්නට ද හැකි එකම නායකයා මහින්ද රාජපක්ෂ ජනාධිපතිවරයා බවට ජනතාව තුළ තිබුණු විශ්වාසය නිසාමය.යළිත් ඇරැඹුණේ සංවර්ධන සටනයි. අමෙරිකානු රාජ්‍ය දෙපාර්තමේන්තුව එදා ප්‍රකාශ කළේ ලොව දරුණුතම ත්‍රස්තවාදී සංවිධානය කොටි සංවිධානය බවයි. කොටි සමඟ හැප්පෙන්නට එපා යැයි බටහිර බලවත්හු අනුශාසනා කළහ. කොටින් ඉල්ලන ඊළම දී හෝ දිවි රැක ගන්නා ලෙස අවවාද කළහ. එහෙත් වාසනාවකට අපට ලැබුණේ තර්ජන ගර්ජන හමුවේ නොසැලෙන නායකත්වයකි. ප්‍රභාකරන් මුලතිව් කැලයේ කොල්ලකු නම් තමා දකුණේ කැලයේ කොල්ලකු බව තානාපතිවරුන්ට කී ජනාධිපතිවරයා සටනට බැස්සේය. නිවැරැදි සටනට නිවැරැදි නායකත්වය යන ප්‍රතිපත්තියේ පිහිටා කටයුතු කළ ජනාධිපතිවරයා ත්‍රස්තවාදයට එරෙහිව නිවැරැදි නායකත්වයක් රටට හඳුන්වා දුන්නේය. ඒ ආරක්ෂක ලේකම් ගෝඨාභය රාජපපක්ෂ මහතායි.එහි ප්‍රතිඵලය අද රට නොව ලොවම දනී. අමෙරිකාවටවත් ජය ගන්නට නොහැකි වූ ත්‍රස්තවාදයට එරෙහි සටනින් අතිවිශිෂ්ට ජයග්‍රහණයක් ලබන්නට ජනාධිපතිවරයාගේ නායකත්වයෙන් ආරක්ෂක ලේකම්වරයාගේ මෙහෙයවීමෙන් අපට හැකි විය. අද ලොවම කථා කරන්නේ ත්‍රස්තවාදය පැරදවීමේ ශ්‍රී ලාංකේය මොඩලය ගැනය. ඒ පූර්වාදර්ශය කිසිවකුත් සිහිනෙකින්වත් නොසිතූ පරිදි යුද බිය රටින් තුරන් කෙරිණි.එදා රුදුරු ත්‍රස්තවාදය පරාජය කරන්නට වෙහෙසුණු ආරක්ෂක ලේකම්වරයා අද කොළඹ හැඩ කරන්නට වෙහෙසන අන්දම කොළඹ සැරිසරන්නකුට අමුත්තක් නොවේ. එහි එක් පියවරක් ලෙසය පාවෙන වෙළෙඳපොළ ක්‍රියාත්මක වූයේ. අපට අරුමයක් වුවත් මෙවැනි වෙළෙඳ සංකීර්ණ ලොව දියුණු රටවලට අරුමයක් නොවේ. සංචාරක කර්මාන්තයෙන් යැපෙන බොහෝ රටවල් පාවෙන වෙළෙඳ පොළ තුළින් දැවැන්ත සංචාරක ආකර්ශණයක් තම රටවලට ලබා ගනී. ඒ අද ඊයේ නොව වසර ගණනාවක සිටය. ලෝකයේ රටවල සංචාරයට යන අපේ ඇත්තෝ ඒ රටවල පහසුකම් දෙස බලා සුසුම් හෙ‍ළූහ. මෙවන් දියුණුවක් අප රටට කවදා ලැබේ දැයි කල්පනා කළහ. 2005ට පසු බිහි වුණේ සිහිනෙකින්වත් නොසිතූ ජයග්‍රහණ රටටත් ජාතියටත් ලබා දෙන යුගයකි.ඒ අනුව ශ්‍රී ලංකාවේ පාවෙන වෙළෙඳපොළ ඉදිකරන්නට ආරක්ෂක ලේකම්වරයා තෝරා ගත්තේ සිහිනෙන්වත් තෝරා නොගන්නා පි‍ටකොටුව බැස්ටියන් මාවතය. බෝම්බ හඬින් ගිගුරුම් දුන් පිටකොටුවට එවන් තර්ජන අද නැතත් ඕනෑ කෙනකුගේ මොළය අවුල් කරන අන්දමේ පරිසරයක් එහි ඇත. මාර්ග අවුරමින් ඉදිකර ඇති අනවසර වෙළෙඳ සැල් පිටකොටුව අමු අපායක් කර ඇත. මාර්ග පුරා තදබදයත් වෙළෙඳුන්ගේ කචබචයත් නොඅඩුව ඇත. අබලන් වූ පදික වේදිකා මෙන්ම නොයෙකුත් අපචාර පිටකොටුව ජනතාවට මවන්නේ සුන්දරත්වය නොව අප්‍රසන්නතාව ම පමණි.වෙනකක් තබා පිටකොටුව බැස්ටියන් මාවත අද්දර බේරේ වැවක් තිබෙනු ජනතාව දන්නේත් ආරක්ෂක ලේකම්වරයා පාවෙන තොටුපළ තනන්නට අනවසර කඩ කඩන්නට පටන් ගත් විටය. අනවසර කඩ කැඩී පදික වේදිකා පිළිසකර කෙරිණි. වරලත් වාස්තු විද්‍යාඥ තුෂාරි කාරියවසම් මහත්මියගේ සැලැස්මකට අනුව පාවෙන තොටුපළ වෙළෙඳ සංකීර්ණය ඉදි කරන්නට පටන් ගැනිණී. ඊයේ ආ කෙනකු වුවත් අද මවිත කරන්නට බැස්ටියන් මා‍වතේ ඉදිකිරීම්වලට හැකියාව ලැබිණි. සුන්දර වන බේරේ දෙස බැස්ටියන් මාවත බස් නැවතුමට එන්නෝ මෙන්ම දුම්රියෙන් යන්නෝ ද කට අයා බලා උන්හ.ගමේ සුන්දරත්වය නගරයට ගෙන ඒමත් නගරයේ දියුණුව ගමට ගෙන යාමත් ජනාධිපතිවරයාගේ ප්‍රතිපත්තියයි. ඒ ප්‍රතිපත්තියට අනුව දැන් ඈත ගම් දනව්වලටත් සංවර්ධනයේ අරුණළු වැටී තිබේ. දුෂ්කර ගම්මානවල යටිතල පහසුකම් සංවර්ධනය වෙමින් පවතී. එසේම ගමේ සුන්දරත්වය ද දැන් නගරයට අරුමයක් නොවේ. ලෝකයේ අද ප්‍රවණතාව වී ඇත්තේ කොන්ක්‍රීට් නගර නොව හරිත නගරයි. පරිසරය සුරකිමින් සිදුකෙරෙන සංවර්ධනය දියුණු රටවල විලාසිතාව වි ඇත. ආරක්ෂක ලේකම්වරයා අද කොළඹ වෙනස් කරන්නේ ද හරිත නගර සංකල්පයට අනුවය. ඒ බවට ‍පාවෙන තොටුපළ හොඳ උදාහරණයකි.පාවෙ‍න තොටුපළ ගිමන් නිවන හරිත යායක් හා සුපිරි අවහන්හලකින් සමන්විත වෙයි. අපේ ජනතාවට සුවිශේෂී අත්දැකීමක් එක් කරමින් පාවෙන වෙළඳ සැල් 25ක් ඇතුළු කඩ සාප්පු 92කින් ද එය සමන්විතය. විශේෂත්වය වන්නේ සුපිරි පන්තියේ මේ කඩ හිමි වුණේ සුපිරි වෙළෙඳුන්ට ‍නොව අනවසර වීම නිසා වෙළෙඳ සැල් අහිමි වූවන්ට වීමය. අනවසරයෙන් හෝ කඩයක් අටවා ගෙන ජීවත් වන්නට යම යුද්ධයක් කරන ජනතාවගේ දුක ආණ්ඩුවට අමතක වුණේ නැත. වෙනදා මෙන් අනවසර පදිංචිකරුවන් එළවා දැමීම ජනාධිපතිවරයාගේ ප්‍රතිපත්තිය නොවන බව පිටකොටුව බෝ ගහ අවට තිබෙන පදික වෙළෙඳ සංකීර්ණ සාක්ෂිය. ඒවා ඉදිකෙරුණේ පිටකොටුව අවට පදික වේදිකා අහුරා ගෙන සිටියදී ඉවත් කෙරුණු වෙළෙඳුන්ට බඩ වියත රැක ගන්නට මං තනන්නටය.කඩ සාප්පු 92කින් මේ සුපිරි වෙළෙඳ සංකීර්ණය තනන්නට වැය කෙරුණේ රුපියල් කෝටි එකහමාරක් පමණක් යැයි කීවොත් කීදෙනකු විශ්වාසයට ගනී දැයි අප නොදනිමු. එහෙත් එය සැබෑය. රණවිරුවන්ගේ ශ්‍රම දායකත්වයෙන් මෙම අපූරු ‍තොටුපළ තනන්නට වැය කර ඇත්තේ රුපියල් කෝටි එකහමාරක් පමණි. පෞද්ගලික අංශයට කොන්ත්‍රාත් දී මෙය තැනුවා නම් රුපියල් කෝටි එකසිය පනහක්වත් වැය වනු නිසැකය. එහෙත් මහජන බදු මු‍දලේ අගය වටහා ගත් රාජ්‍ය නායකයකු සහ ආරක්ෂක ලේකම්වරයකුගේ දුරදක්නා නුවණින් ජාතියට එම මුදල් ඉතිරි කර දෙනු ලැබිණි.පාවෙන වෙළෙඳපොළේ ඇති වෙළෙඳෙසල්වලින් ඔබට දැන් එළවළු, පළතුරු, නිමි ඇඳුම්, පාවහන් යනාදිය මිල දී ගන්නට පුළුවන. එසේම එහි ඇති අවහන්හල් තුළින් ඉහළ පෙළේ භෝජනයක රස විඳිමට ද අවස්ථාව ඇත. දරු මල්ලන් සමඟ පැමිණ නිදහසේ සුව විඳින්නට ද ඔබට හැක. එය ඔබ සතු අයිතිවාසිකමකි. ඒ අයිතිය සමඟින් තවත් කරුණක් සිහිපත් කළ යුතුමය. මේ බිම රැක ගැනීමේ වගකීමත් ඔබ සතුය. එහි ආරක්ෂාව මෙන්ම පිරිසිදුකමත් කෙරෙහි අවධානය යොමු කරන්න. අත පිසින කඩදාසිය වුවත් බිම දැමීමට පෙර හදවතට තට්ටු කර අසන්න.මේ බිම අපට අයිති වුවත් එදා මෙන් එය අපිරිසිදු කරන්නට අපට අයිතියක් නැත. මේ සුන්දරත්වය අපට පමණක් නොව උප නූපන් සෑම දරුවකුටම උරුම කර දීම අපගේ අධිෂ්ථානය විය යුතුය. ලෝකයේ පමණක් නොව ආසියා‍නු කලාපයේත් අපට පසුපසින් සිට රටවල් අද අප පසු කර ගව් ගණනාවක් දුර ගොස් ඇත්තේ ඒ ජනතාව උපන් බිමට ආදරය කළ නිසාවෙනි. ඒ නිස දියුණු වන්නට නම් අප ප්‍රථමයෙන් අප උපන් බිමට ආදරය කළ යුතුය. එය රැක ගත යුතුය. එසේ වුවහොත් අද රට පුරා නැංවෙන සුන්දරත්වය අනාගත පරපුරට ද උරුම වනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n140830_4</link>
    <topic>කැළණි ගඟට අළුත් පාලමක්</topic>
    <author>[2014-08-30 14:30]</author>
    <content>“බ්‍රිජ් ඔන් ද රිවර් ක්වායි“ චිත්‍රපටයේ ඇතුළත් පාලම කැළණි ගඟ සම්බන්ධ කොට ඉදි කිරීමට පියවර ගැනේ.මෙම චිත්‍රපට දර්ශණ තලය සඳහා ඉදිකරන ලද පාලම ශ්‍රී ලංකාවේ බෙලිහුල් ඔය ප්‍රදේශයේ තනනු ලැබූ අතර චිත්‍රපටයේ කථාව අනුව පසුව එය විනාශ කෙරිනි.කෙසේ වෙතත් ඉදිකිරීමට අපේක්ෂිත නව පාලම දෙස් විදෙස් සංචාරකයින් අතරේ ජනප්‍රිය ස්ථායක් වනු ඇතැයි අපේක්ෂා කෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n140830_3</link>
    <topic>මීටර් 90 සීමාව ඉක්මවන නෙළුම් කුළුණ</topic>
    <author>[2014-08-30 14:30]</author>
    <content>කොළඹ ඩී. ආර්. විජේවර්ධන මාවතේ ඉදිකෙරෙමින් පවතින “නෙළුම් කුළුණ“ මේ වන විට උස මීටර් 90 සීමාවට ලඟාවී ඇති බව විදුලි සන්දේශ කොමිෂන් සභාවේ අධ්‍යක්ෂ ජෙනරාල් අනූෂ පැල්පිට මහතා සඳහන් කරයි.මෙම වසර අවසානයේදී මෙම කුළුණේ උස මීටර් 160 සීමාවට ලඟාවීමට අපේක්ෂිතය.උස මීටර් 350 කින් යුත් මෙම ගොඩනැඟිල්ලේ රූපවාහිණී, ගුවන්විදුලි හා සෙසු සන්නිවේදන මාධ්‍ය සේවා සැපයුම්කරුවන් 110 කට පමණ ඉඩ පහසුකම් සැලසේ.මෙම ගොඩනැඟිල්ලේ ඉදිකිරීම් ලබන වසරේ ජූනි මස වන විට අවසන් කිරීමට නියමිත බව අධ්‍යක්ෂ ජෙනරාල්වරයා වැඩිදුරටත් සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n140830_2</link>
    <topic>දුම්බරට යන බෝගම්බර එල්ලුම් ගස</topic>
    <author>[2014-08-30 10:30]</author>
    <content>වසර සියයකට වඩා පැරැණි බෝගම්බර බන්ධනාගාරයේ තිබෙන එල්ලුම් ගස දුම්බර ඉදිකැරෙන බන්ධනාගාර කෞතුකාගාරය වෙත රැගෙන යන බව බන්ධනාගාර ආරංචි මාර්ග පවසයි.බෝගම්බර බන්ධනාගාරයේ තිබූ ඓතිහාසික වටිනාකමක් ඇති භාණ්ඩ මේ වන විටත් දුම්බරට රැගෙන ගොස් ඇත.මේ අතර ඉදිරි වසරේදී වැලිකඩ බන්ධනාගාරය භූමිය ද රජයට භාරදීමට නියමිය.දැනට වැලිකඩ බන්ධනාගාරයේ රැඳවියන් හාරදහසකට වැඩි පිරිසක් සිටින අතර බන්ධනාගාර වල සිටින මුළු රැඳවියන් සංඛ්‍යාව විසිදහසකට අධික බව ආරංචි මාර්ග වැඩි දුරටත් පෙන්වා දෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n140830_1</link>
    <topic>"Edex Expo 2014" අද ඇරඹේ</topic>
    <author>[2014-08-30 09:30]</author>
    <content>“එඩෙක්ස් එක්ස්පෝ 2014“ වසර මැද අධ්‍යාපන ප්‍රදර්ශනය හා රැකියා පොළ අද දින තව නොබෝ වේලාවකින් කොළඹ ප්‍රදර්ශන හා සම්මේලන මධ්‍යස්ථානයේදී ආරම්භ වේ.වෘත්තීය අධ්‍යාපනය හා රැකියා අවස්ථා පිළිබඳව දැනුවත් වීමේ පරිපූර්ණ අවස්ථාවක් ලබා දෙන මෙම ප්‍රදර්ශනයේ ඔබ්සවර් ජොබ්ස් වෙළඳ කුටියට ඔබගේ ජීවදත්ත තොරතුරු ලබා දීමෙන් සුදුසු රැකියා අවස්ථාවක් ලබාගැනීමේ දුර්ලභ වරම හිමිවේ.රැකියා අපේක්ෂකයින්ට අවස්ථා රාශියක් අන්තර්ගත ඔබ්සවර් ජොබ්ස්  සඳහා ෆේස් බුක්, ට්ව්ටර්, ගූගල් වෙබ් අඩවි ඔස්සේද ග්‍රාහකයින්ට සම්බන්ධ විය හැකිවේ.මෙම ප්‍රදර්ශනය හෙට අවසන් වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408301</link>
    <topic>‘සෑම කෙනකුටම අසුනක්’කොළඹ ජාත්‍යන්තර සිනමා උළෙල 2 වැනිදා ඇරැඹේ</topic>
    <author>රත්නසිරි පතිරණ</author>
    <content>ශ්‍රී ලංකාවේ ප්‍රථම වතාවට පැවැත්වෙන කොළඹ ජාත්‍යන්තර සිනමා උළෙල “සෑම කෙනකුටම අසුනක්” යන්න අරමුණ ඇතිව සැප්තැම්බර් 2 වැනිදා සිට 7 වැනිදා දක්වා කොළඹ නගරයේ සිනමා ශාලා 5කදී ඇරැඹේ.මෙහිදී කෙටි චිත්‍රපට ඇතුළු චිත්‍රපට 102කට ආසන්න ප්‍රමාණයක් තිරගත කිරීමට නියමිතය. ඉන් 90ක් වාර්තාමය හා විශේෂාංග චිත්‍රපට බව සංවිධායක මණ්ඩලය සඳහන් කරයි. ඉන් චිත්‍රපට 6ක් ශ්‍රී ලාංකීක චිත්‍රපට වේ. මෙම උලෙළ සඳහා නියෝජනය වන රටවල් සංඛ්‍යාව 35කට ආසන්නය. 2 වැනිදා කොළඹ රීගල් සිනමා ශාලාවේදී රතු පලස විශේෂාංගයෙන් උළෙල ආරම්භ කෙරේ.එහිදී චිත්‍රපට උළෙලේ චිත්‍රපට නාමාවලිය ආචාර්ය ලෙස්ටර් ජේම්ස් පීරිස් මහතාට පිරිනැමීමට නියමිතය. ජාත්‍යන්තර සිනමා උළෙලේ ප්‍රථම චිත්‍රපටය ලෙස මෙදින දහවල් 1.00ට ප්‍රංශ චිත්‍රපටයක් වන ‘බියුටි ඇන්ඩ් ද බීස්ට්’ (Beauty and the Beast) චිත්‍රපටය තිරගත කෙරෙන අතර මෙම චිත්‍රපටය ජපානයේ ඔකිනාවා ජාත්‍යන්තර චිත්‍රපට උළෙලට සමාගමීව මෙරට තිරගතවීම විශේෂත්වයකි.සිනමා උළෙල පැවැත්වීමට සමගාමීව 03 සිට 07 වැනිදා දක්වා ශ්‍රී ලාංකික සිනමාව සම්බන්ධයෙන් අධ්‍යාපනික ප්‍රදර්ශනයක්ද පැවැත්වේ. මීට අමතරව ඉන්දීය සිනමාකරු රජිව් රවි මෙහෙයවන වැඩමුළුවක් ජර්මන් සංස්කෘතික කේන්ද්‍රයේදී පැවැත්වේ 4 සහ 5 දිනවල සුප්‍රකට මෙක්සිකන් සිනමාවේදී කාලෝස් රෞගදාස් මෙහෙයවන වැඩමුළු දෙකක් පදනම් ආයතනයේදී පැවැත්වෙන අතර තිර රචනය සහ උපක්‍රම මැයෙන් ඉන්දීය තිර රචිකාවියක් වන මිනක්ෂි සිද්දේ මෙහෙයවන තෙවැනි අවසන් වැඩමුළුවක්ද පැවැත්වේ.යෝධයකුට මුහුණ දෙන්නේ කෙසේද යන්න මාතෘකාව යටතේ බොලිවුඩ් හා හොලිවුඩ් යන සිනමාවට මුහුණ දෙන්නේ කෙසේද සිනමාවේ දැවැන්තයන්ගේ අභියෝග මැයෙන් සංවාදයක්ද පැවැත්වේ. මෙම උළෙලට දෙස් විදෙස් සිනමාකරුවන් මෙන්ම විශේෂ ආරාධිතයන් රැසක්ද සහභාගිවන බව සංවිධායක මණ්ඩලය වැඩිදුරටත් සඳහන් කෙළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408302</link>
    <topic>"දිවි නැඟුම සහන අරුණ"ණය යෝජනා ක්‍රමයටරුපියල් කෝටි 1,300 ක්</topic>
    <author>මහින්ද අලුත්ගෙදර</author>
    <content>අඩු ආදායම්ලාභී පවුල් නඟාසිටුවීම සඳහා වන දිවි නැගුම ව්‍යාපෘතියේ ප්‍රතිලාභීන් වෙනුවෙන් ක්‍රියාත්මක "දිවි නැගුම සහන අරුණ" ණය යෝජනා ක්‍රමය වෙනුවෙන් රුපියල් කෝටි 1,300 ක් වෙන්කැර තිබෙන බව ආණ්ඩුව ප්‍රකාශ කරයි.එළඹෙන සැප්තැම්බර් මස පළමුවැනි දා සිට ක්‍රියාත්මක මේ යෝජනා ක්‍රමය සඳහා දිවිනැඟුම ප්‍රතිලාභී පවුල් 2,710,000 ක් ඉලක්ක කැර ගනිමින් මෙය ක්‍රියාත්මක කරන බවද දිවි නැගුම සංවර්ධන දෙපාර්තමේන්තුව යටතේ පවත්නා දිවි නැගුම ප්‍රජා මූල්‍ය බැංකුව හරහා ප්‍රතිලාභීන් වෙනුවෙන් ණය නිකුත් කරන බව ආර්ථීක සංවර්ධන ඇමැති බැසිල් රාජපක්ෂ මහතා පවසයි.ඇමැතිවරයා මේ බව ප්‍රකාශ කෙළේ දිවි නැගුම සහන අරුණ වැඩසටහන පිළිබඳව දැනුවත් කිරීම වෙනුවෙන් රජයේ ප්‍රවෘත්ති දෙපාර්තමේන්තුවේ දී ඊයේ (28) පැවැති ප්‍රවෘත්ති සාකච්ඡාවකට එක්වෙමිනි.වැඩිදුරටත් අදහස් පළකරමින් බැසිල් රාජපක්ෂ මහතා සදහන් කෙළේ ඒ අනුව දිවි නැගුම සහනාධාරලාභී පවුල් 1,482,000ක්, එවැනි තත්ත්වයේ සිට බලගැන්වු පවුල් 679,000ක් සහ 549,000ක් වන දිවි නැගුම බැංකු ප්‍රතිලාභීන් ඉලක්ක කරගනිමින් රුපියල් 5,000 සිට 50,000 දක්වා ඇපකරුවන් නොමැතිව සියයට 4 ක් තරම් වූ සහන පොළී පදනම මත මේ ණය යෝජනා ක්‍රමය ක්‍රියාත්මක වන බවයි.මේ යටතේ රුපියල් 5,000 බැඟින් ණය ලබාගත්ත ද සියලු ප්‍රතිලාභීන් වෙත අවශ්‍ය ණය ලබාදීම සඳහා රුපියල් බිලියන 13.55ක් පමණ අවශ්‍ය බව පෙන්වාදුන් ඇමැතිවරයා එය ණය යෝජනා ක්‍රමය නිකුත්කරන දිනයේ දීම ලබාදීමට ආණ්ඩුව සූදානම් බවද ඒ සඳහා අවශ්‍ය මූල්‍ය ශක්තිය දිවි නැගුම ප්‍රජා මූල බැංකුව සතු බවද පෙන්වා දුන්නේය. දිවි නැගුම ජාතික වැඩසටහන හරහා දිවි නැගුම ප්‍රතිලාභීන්ට හිමිවන සියලු වරප්‍රසාදයන්ට අමතරව මෙම ණය යෝජනා ක්‍රමය හරහා මුදල් ලබාගැනීමේ පහසුව තිබෙන බවද ඒ මහතා පැවසීය.මෙම සහන ණය යෝජනා ක්‍රමය හරහා ඉතා පහසුවෙන් හා ඉතා ඉක්මනින් අවශ්‍යතාව මත මූල්‍ය පහසුකම් ලබාගැනීමේ හැකියාව ඇති අතර එපමණක් ම නොව ණය ගෙවීමේ දී වසරක සහන කාලයක් ද හිමි වීම මෙහි ඇති විශේෂත්වයකි. දිවි නැගුම ප්‍රජා මූල බැංකු 1074ක්, ප්‍රජා මූල සමිති 332ක් හරහා මෙම ණය ලබාගැනීමේ පහසුතාව ඇති බව පෙන්වාදුන් බැසිල් රාජපක්ෂ මහතා දිවි නැගුම ප්‍රතිලාභියකු වීම පමණක් මෙම ණය ලබාගැනීම සඳහා ප්‍රමාණවත් බවද කීවේය.ජනතාවට අවශ්‍ය මොහොතේ දී මෙම වැඩපිළිවෙළ ක්‍රියාත්මක කරන බවත් මෙම කටයුත්තේ කිසිදු මැතිවරණ බලාපොරොත්තුවක් නොමැති බවත් පෙන්වාදුන් ආර්ථීක සංවර්ධන ඇමැතිවරයා රුපියල් 5,000 ට අමතරව උපරිමය රුපියල් 50,000 දක්වා ජීවනෝපාය සංවර්ධන ව්‍යාපෘති වෙනුවෙන් මූලික උපකරණ මිලදී ගැනීම සහ අමුද්‍රව්‍ය මිලදී ගැනීමේ කටයුතු ආදිය වෙනුවෙන් ලබාදෙන බව පැවසීය. ඊට අමතරව පාරිභෝගික අවශ්‍යතාවයන්, ණය මුදලක් පියවීම සහ හදිසි අවශ්‍යතාවන් සඳහා ද මෙම ණය ලබාදීමට නියමිතව තිබේ.සරල ඉල්ලුම් පත්‍රයකට අනුව අදාළ ප්‍රදේශයේ දිවි නැගුම සංවර්ධන නිලධාරියාගේ අනුමැතිය මත මේ ණයමුදල පැය කිහිපයකින් ලබාදීමට දිවි නැගුම ප්‍රජා මූල බැංකු සූදානම් බව පැවසූ ඒ මහතා මේ වෙනුවෙන් වෙන්කර තිබෙන මුදලට අමතරව අවශ්‍ය නම් තවදුරටත් මුදල් වෙන්කිරීමට සූදානම් බවද ප්‍රකාශ කෙළේය.ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල, ආර්ථික සංවර්ධන නියෝජ්‍ය ඇමැති ඒ.එල්.එම් හිස්බුල්ලා, ආර්ථික සංවර්ධන අමාත්‍යාංශයේ ලේකම් වෛද්‍ය නිහාල් ජයතිලක, ජනමාධ්‍ය හා ප්‍රවෘත්ති අමාත්‍යාංශයේ ලේකම් ආචාර්ය චරිත හේරත්, පළාත් සභා හා පළාත් පාලන අමාත්‍යාංශයේ ලේකම් ආර්.ඒ.ඒ.කේ රණවක, රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල, සමෘද්ධී අධ්‍යක්ෂ ජනරාල් නීතීඥ බන්දුල තිලකසිරි, භාණ්ඩාගාර නියෝජ්‍ය ලේකම් එස්.ආර්. ආටිගල මහත්වරු ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408303</link>
    <topic>සෞඛ්‍ය වැඩ වර්ජනයට වාරණයක්</topic>
    <author>රෝෂන් තුෂාර</author>
    <content>වෘත්තීය සමිති කිහිපයක් රජයේ රෝහල්වල ක්‍රියාත්මක කරන සෞඛ්‍ය වැඩ වර්ජනය වළක්වමින් වාරණ නියෝගයක් කොළඹ දිසා අධිකරණය ඊයේ(29) එම වෘත්තීය සංගම්වලට නිකුත් කෙළේය. ඊයේ පස්වරුවේ මේ වාරණය නිකුත් කළ අතර අධිකරණ නියෝගය විත්තිකාර වෘත්තීය සංගම්වලට දුරකථනයෙන් හා ෆැක්ස් පණිවිඩ මගින් දැනුම් දෙන ලෙසට අධිකරණය නියෝග කෙළේය.කොළඹ ජාතික රෝහලේ ප්‍රතිකාර ලබන රෝගියකු වූ හර්ෂණ ද සිල්වා වෘත්තීය සංගම් හයකට විරුද්ධව ගොනු කළ පෙත්සමක් සළකා බැලූ කොළඹ ප්‍රධාන දිසා විනිසුරු සුජාතා අලහප්පෙරුම මහත්මිය මේ නියෝගය නිකුත් කළාය.රජයේ ඖෂධවේදින්ගේ සංගමය, රජයේ පර්යේෂණාගාර තාක්ෂණ විද්‍යාඥ නිලධාරි සංගමය, රජයේ හෞත චිකිත්සක සංගමය, රජයේ වෘත්තිය චිකිත්සක නිලධාරින්ගේ සංගමය .පරිපුරක වෛද්‍ය සේවා වෘත්තීය සමිති ඒකාබද්ධ බල මණ්ඩල ලේකම් සමන් ජයසේකර මහතාට හා එහි සභාපති ධර්ම කීර්ති ඇපා යන වග උත්තරකරුවන්ට නිකුත් කළ මේ වාරණය දින 14ක් ක්‍රියාත්මක වේ.විත්තිකාර වෘත්තිය සංගම් පසුගිය 26 වැනි දින සිට රජයේ රෝහල්වල ක්‍රියාත්මක කරන වැඩ වර්ජනය මගින් පැමිණිලි කැර ඇතුළු රජයේ රෝහල්වලින් ප්‍රතිකාර ලබන සමස්ත රෝගීන්ට අසාධාරණයක් සිදු වන බවත්, ඔවුන්ට පිරිමැසිය නොහැකි අප්‍රතිකාරි හානියක් සිදුවන බවත් පැමිණිල්ල වෙනුවෙන් කරුණු දැක්වු ජනාධිපති නීතිඥ ‍ෆයිසර් මුස්තාපා මහතා පැවසීය.රජයේ වෛද්‍ය සේවය අඩපණ කරන මෙම වර්ජනය වලක්වන නියෝගයක් නිකුත් කරන‍ ලෙසද මුස්තාපා මහතා අධිකරණයෙන් ඉල්ලා සිටියේය. කරුණු සළකා බැලු දිසා විනිසුරුවරිය විත්තිකරුවන්ට වාරණ නියෝග හා අතුරු තහනම් දැන්වීම් නොතිසි නිකුක් කරමින් අධිකරණයේ කරුණු දක්වන ලෙසද නියෝග කළාය. පැමිණිල්ල වෙනුවෙන් නීතිඥ සංජය පොන්සේකා මහතාගේ උපදෙස් පරිදි නීතිඥ ඉසුරු බාලපටබැදි, නවෝද්‍ය විජේරත්න, මෙහෙරාන් කරිම් හා පුලස්ති රූපසිංහ යන නීතිඥ මහත්වරු පෙනිසිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408304</link>
    <topic>ශ්‍රී ලංකාවේ නීතිය අභිබවා යන්නවෙනත් නීතියකට හැකියාවක් නැහැ</topic>
    <author>නෙල්කා මැදගෙදර</author>
    <content>එක්සත් ජාතීන්ගේ මානව හිමිකම් කමිටුව සමඟ ඇති ගිවිසුමකට හෝ වෙනත් නීතියකට මෙරට පවතින නීතිය අභිබවා යාමේ හැකියාවක් නැතැයි නියෝජ්‍ය සොලිසිටර් ජෙනරාල් ජනක් ද සිල්වා මහතා ඊයේ (29) අභියාචනාධිකරණයේ දී සඳහන් කෙළේය. එසේම පවතින නීතිය ඉක්මවා යමින් එවැනි ගිවිසුමකට අනුව කටයුතු කීරීමට අපේ රට බැඳී නැතැයි ද ඒ මහතා සඳහන් කෙළේය.සරණාගතයන් ලෙස මෙරටට පැමිණ සිටින පාකිස්තාන ජාතිකයන් නිසා මෙරටින් සහමුලින්ම තුරන් කැර ඇති මැලේරියාව නැවත පැතිරිමේ අවදානමක් ඇති වී තිබෙන බවද ඒ මහතා සඳහන් කෙළේය.පාකිස්තානයෙන් මෙරටට පැමිණ සිටින සරණාගතයන් නැවත එම රටට පිටුවහල් කිරීමට බලධාරින් ගෙන ඇති තීරණයට එරෙහිව සරණාගත කාන්තාවක් ගොනු කළ රිට් පෙත්සමක් කැඳවූ අවස්ථාවේ දී නියෝජ්‍ය සොලිසිටර් ජෙනරාල්වරයා මේ බව සඳහන් කෙළේය.  මීගමුව ප්‍රදේශයෙහි සිටින අනීලා ඉම්රාන් මෙම පෙත්සම ඉදිරිපත් කැර තිබුණි.ආගමන වගමන පාලක චූලානන්ද පෙරේරා, පොලිස්පතිවරයා , නිතිපතිවරයා ඇතුළු අට දෙනකු පෙත්සම මගින් වගඋත්තරකරුවන් කොට සිටිති.අභියාචනාධිකරණ විනිසුරු උපාලි අබේරත්න මහතා ඉදිරියෙහි මෙම පෙත්සම කැඳවන ලදි.මෙහිදි වගඋත්ත්රකරුවන් වෙනුවෙන් පෙනි සිටි නියෝජ්‍ය සොලිසිටර් ජෙනරාල් ජනක්ද සිල්වා මහතා කරුණු ඉදිරිපත් කරමින් සඳහන් කෙළේ මෙම පෙත්සම්කාර කාන්තාව වලංගු විසා බලපත්‍රයකින් තොරව මෙරට රැඳී සිටින බවය. ඇය සතු විසා බලපත්‍රය කල් ඉකුත් වී ඇතැයි ද එවැනි තත්ත්වයකදී වීසා නොමැති ඇය පිටුවහල් කිරීමේ නීතිමය ප්‍රතිපාදන තිබෙන බවද ඒ මහතා සඳහන් කෙළේය.එසේම පෙත්සම්කාරිය ඉල්ලා සිටින සහන ඇයට පමණක් බලපාන්නක් නොව සමස්ථ සරණාගතයන්ටම බලපාන බවද එමගින් මෙරටට හානිකර බලපෑම් ඇති විය හැකි බවද නියෝජ්‍ය සොලිසිටර් ජෙනරාල් වරයා පෙන්වා දුන්නේය.එබැවින් දැනට අධිකරණය පනවා ඇති අතුරු තහනම් නියෝගය ඉවත් කරන ලෙස ඒ මහතා ඉල්ලා සිටියේය.මෙහිදී පෙත්සම්කාර පාර්ශවය වෙනුවෙන් පෙනි සිටි නිතිඥ ලක්ශාන් ඩයස් මහතා සරණාගතයන් ලෙස පාකිස්තානයෙන් පිටත් වී නැවත පැමිණෙන සිරිස් එම රටේදි විවිධ හිංසනයන්ට ලක්වන බවද, එවැනි තරුණියන් දෙදෙනකු මෑතකදී ඝාතනයට ලක් වු බවද සඳහන් කෙළේය. එබැවින් මෙම සරණාගතයන් පිටුවහල් කිරීමේ තීරණය අවලංගු කරන ලෙස ද අතුරු නියෝගය තවදුරටත් දීර්ඝ කරන ලෙස ද ඒ මහතා අධිකරණයෙන් ඉල්ලා සිටියේය.කරුණු සලකා බැලූ අධිකරණය සරණාගතයන් පිටුවහල් කිරිමට ගෙන ඇති තීරණය ක්‍රියාත්මක වීම අත්හිටුවමින් පනවා ඇති අතුරු තහනම් නියෝගය තවදුරටත් දීර්ඝ කරනවාද නැද්ද යන්න පිළිබඳ සිය තින්දුව ලබන සැප්තැම්බර් මස 1 වැනිදා ප්‍රකාශ කිරීමට අභියාචනාධිකරණය ඊයේ (29)තීරණය කෙළේය. එතෙක් එම අතුරු තහනම් නියෝගය දීර්ඝ කරන ලදි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408305</link>
    <topic>කළමනාකාර සහකාරවරුන් 4500ක් ජනවාරියේ බඳවා ගැනීමට සුදානම්</topic>
    <author>අනුර ප්‍රේමලාල්</author>
    <content>ලබන වසරේ ජනවාරි මාසයේ දී කළමනාකාර සහකාරවරුන් හාරදහස් පන්සීයක් බඳවා ගැනීමට සියලු කටයුතු යොදා ඇතැයි රාජ්‍ය පරිපාලන හා ස්වදේශ කටයුතු පිළිබඳ අමාත්‍යාංශ ලේකම් පී.බී. අබේකෝන් මහතා ප්‍රකාශ කරයි.ඒ මහතා මේ බව ප්‍රකාශ කෙළේ ඊයේ (29) කොළඹ පැවැති වෘත්තීය සමිතියක සංවත්සර උත්සවයක් අමතමින්ය. ඒ අනුව මේ සඳහා වු තරඟ විභාගය පිළිබඳ ගැසට් නිවේදනය ඊයේ 29 දින නිකුත් කැර තිබෙන බව ඒ මහතා පෙන්වාදුන්නේය.රාජ්‍ය අංශයේ කළමනාකර සහකාර සේවයේ පුරප්පාඩු ඇති බව සමස්ත ලංකා රාජ්‍ය කළමනාකරන සහකාර සංගමයද නිතර පෙන්වාදී තිබෙන අතර එම තනතුරු ලබන වසරේ ජනවාරි මස සම්පූර්ණ කරන බව පැවසීය.රජයේ ප්‍රතිපත්තියට අනුව රාජ්‍ය අංශය ශක්තිමත් කෙරෙන අවස්ථාවක් ලෙසද මෙය පෙන්විය හැකි අතර එම ක්ෂෙත්‍රයේ ඵලදායිතාවය වැඩි කිරීම පිළිබඳ අවධානය යොමු වි ඇතැයිද ඒ සඳහා කගේත් සහයෝගය ලබාගන්නා බව අබේකෝන් මහතා වැඩි දුරටත් කීවේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408306</link>
    <topic>ගර්භනී මවුවරුන්ගේ-ළදරුවන්ගේත්‍රිපෝෂ ඉල්ලුම 50%කින් වැඩි කිරීමට පියවර</topic>
    <author>ක්‍රිස්ටි මහේෂ් ද සිල්වා</author>
    <content>ගර්භනී මවුවරුන්ගේ මෙන්ම ළදරුවන්ගේ ත්‍රිපෝෂ ඉල්ලුම සියයට 50 කින් වැඩි කැර ගැනීම සඳහා ලබන වසරේදී අලුතින් නිෂ්පාදන යන්ත්‍ර පද්ධතියක් වැලිසර පිහිටි එම කර්මාන්ත ශාලාවට එක්කිරීමට ආණ්ඩුව තීරණය කැර ඇතැයි ත්‍රිපෝෂ සමාගමේ පෝෂණ සම්බන්ධීකරණ අධ්‍යක්ෂක වෛද්‍ය ශාන්තා ගුණවර්ධන මහත්මිය පැවසීය.පෝෂණ සම්බන්ධීකරණ අධ්‍යක්ෂිකාව එම අදහස් පළ‍ෙකළේ ප්‍රවෘත්ති හා ජනමාධ්‍ය අමාත්‍යාංශයේදී ඊයේ (29 දා) පෙරවරුවේ දී පැවැති ජ්‍යෙෂ්ඨ මාධ්‍යවේදීන් සඳහා වූ පෝෂණ වැඩමුළුවකට සහභාගි වෙමිනි.මෙරට ත්‍රිපෝෂ ඉල්ලුම සියයට 85 ක් වුවත් එම ඉල්ලීම තවමත් සපුරා ගැනීමට නොහැකි වී ඇත්තේ පැරණි නිෂ්පාදන යන්ත්‍රවලින් ත්‍රිපෝෂ නිෂ්පාදනය කිරීම හේතුකොටගෙන බැවින් ආණ්ඩුවේ පෝෂණ ප්‍රතිපත්තිය යටතේ අනාගත පරම්පරාව පෝෂණයෙන් සපිරි ජනතාවක් වනු දැක්ම ආණ්ඩුවේ දැක්ම බැවින් නව නිෂ්පාදන යන්ත්‍ර සවි කිරීමට තීරණය කරනු ලැබී යැයි ද ගුණවර්ධන මහත්මිය සඳහන් කෙළේය.දැනට මාසයකට ත්‍රිපෝෂ පැකට් ලක්ෂ 9 කට වැඩි ප්‍රමාණයක් නිෂ්පාදනය කරනු ලබන බවත්, එසේ වුවත් සෑම විටම මවුවරුන්ගේ, ළදරුවන්ගේ ඉල්ලුම වූ පැකට් ලක්ෂ 3 ක් හෝ 4 ක් සපුරා ගැනීමට තවමත් නොහැකි වී ඇත්තේ නිෂ්පාදන යන්ත්‍ර පැරණි නිසා බව ද හෙතෙම පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408307</link>
    <topic>26 ලක්ෂ 73,000ක් වංචා කළවෙළෙඳ නියෝජිතයාට ලක්ෂ ගණනින් ඇප</topic>
    <author>සිරිසේන රාජපක්ෂ</author>
    <content>සේවකයකු වශයෙන් සිටිමින් රුපියල් විසිහය ලක්ෂ හැත්තෑ තුන් දහස් හාරසිය හැත්තෑ හතක මුදලක් පිළිබඳ සාපරාධි විශ්වාසය කඩ කළැයි කියන කොළඹ ප්‍රධාන වෙළෙඳ ආයතනයක වෙළෙඳ නියෝජිතයකුට මාලිගාකන්ද මහේස්ත්‍රාත් ජයකි ද අල්විස් මහත්මිය රුපියල් පහළොස් ලක්ෂය බැගින් ශරීර ඇප දෙකක් නියම කළාය. මෙසේ ඇප නියම කෙරුණේ මොරටුව ප්‍රදේශයේ පදිංචිකරුවකු වන ඉන්ද්‍රකුමාර නැමැත්තකුටය.එම ශරීර ඇපයට අමතරව රුපියල් දස දහසක මුදල් ඇපයක් ද මහේස්ත්‍රාත්වරිය එම සැකකරුට නියම කළාය. මරදාන සංඝරාජ මාවතේ පිහිටි පිටරටින් භාණ්ඩ ආනයනය කර දිවයින පුරා බෙදාහරින වෙළෙඳ ආයතනයක වෙළෙඳ කළමනාකරුවකු වන එම්මානුවෙල් ප්‍රනාන්දු නැමැත්තකු විසින් කරන ලද පැමිණිල්ලකට අනුව සැකපිට වංචා විමර්ශන අංශය මගින් මොහු මාලිගාකන්ද මහේස්ත්‍රාත් අධිකරණය වෙත ඉදිරිපත් කර තිබිණ.ඒ අවස්ථාවේ සැකකරු වෙනුවෙන් පෙනී සිටි නීතිඥ ප්‍රදීප් ගමගේ මහතා අධිකරණය වෙත කරුණු දක්වමින් සිද්ධියට අදාළ මුදලින් රුපියල් දොළොස් ලක්ෂයක පමණ ප්‍රමාණයක් පිළිබඳ වගකීම භාර ගැනීමට එකඟ වන අතර මෙම හානිය තොග ගණනය කිරීමේදී සිදුවූ හානියක් බවත් මෙම හානිය පිළිබඳ මුලින්ම ආයතනයට දන්වා ඇත්තේ තම සේවාදායකයා බවත් ඔහු පරීක්ෂණවලට සහය දී ඇති බවත් පවසමින් ඔහුට සුදුසු ඇපයක් නියම කරන ලෙස ඉල්ලා සිටියේය.නීතිඥ මහතාගේ ඉල්ලීමට අනුව මහේස්ත්‍රාත්වරිය සැකකරුට ඉහත කී ලෙස ඇප නියම කළාය.සැකකරු කලක් උතුර, උතුරුමැද පළාත, නැඟෙනහිර යන ප්‍රදේශවල පැමිණිලිකාර සමාගමේ වෙළෙඳ නියෝජිතයකු වශයෙන් සිටි කාලය තුළ මෙම වංචාව සිදුකර ඇතැයි පරීක්ෂණවලින් හෙළිවී තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408308</link>
    <topic>ඌවේ ගෙයින් ගෙට යෑම6 වැනිදා ඇරැඹේ</topic>
    <author>ක්‍රිස්ටි මහේෂ් ද සිල්වා</author>
    <content>ඌව පළාත් සභා මැතිවරණය වෙනුවෙන් ගෙයින් ගෙට යෑමේ පළමු අදියර ලබන මස 6 – 7 සහ 8 දිනවල අරම්භ කිරීමට නියමිත බවත්, එහි දෙවැනි අදියර 14 සහ 15 දිනවල පැවැත්වීමට සියලු කටයුතු සම්පාදනය කැර ඇතැයි ශ්‍රී ලංකා නිදහස් පක්ෂයේ පරිපාලන ලේකම් එස්. එම්. ආරියසේන මහතා සඳහන් කෙළේය.ලබන මස 2 දා බදුල්ල නගරයේ ශ්‍රී ලංකා නිදහස් පක්ෂයේ සම්මේලනය පවත්වනු ලබන බැවින් ජනාධිපතිවරයාගේ ප්‍රධානත්වයෙන් පවත්වනු ලබන බදුල්ල දිස්ත්‍රික්කයේ මහජන රැළිය මහියංගණයේදී පැවැත්වීමටත්, මොනරාගල දිස්ත්‍රික්කයේ මහජන රැළිය ලබන 17 වැනිදා මොනරාගල නගරයේදී පැවැත්වීමටත් තීරණය කැර ඇතැයි හෙතෙම පැවසීය.ලබන 31 වැනිදා මොනරාගල දිස්ත්‍රික්කයට පැමිණෙන ජනාධිපති මහින්ද රාජපක්ෂ මහතා ලබන 1 වැනි සහ 2 වැනිදා ජනතාව හමුවන බවත්, එසේම නැවතත් 4 වැනිදා සහ 5 වැනිදා මෙන්ම 12 වැනිදා, 13 වැනිදා සහ 14 වැනිදා දිනවල ද ජනතාව හමුවීමට තීරණය කැර ඇතැයි ඒ මහතා සඳහන් කෙළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n1408309</link>
    <topic>ජාතික සරුංගල් සැණකෙළිය හෙට</topic>
    <author>කොළඹ සංචාරක</author>
    <content>'නිල් අහසේ වසන්තය’ 2014 ජාතික සරුංගල් සැණකෙළිය හෙට (31දා) පෙරවරුවේ සිට දවස පුරා මීගමුව වෙරළ උද්‍යානයේ දී පැවැත්වේ.‘එන්න අපි අහස පාට කරමු’ තේමාව පෙරදැරි කොට ගෙන මෙවර තරගාවලිය පවත්වන බවත් නිර්මාණාත්මකව සරුංගල් ඉදිරිපත් කරන ඕනෑම කෙනෙකු‌ට මේ සැණකෙළියට සහභාගි වීමේ අවස්‌ථාව තිබෙන බවත් ‘කයිට්‌ ශ්‍රී ලංකා’ සංගමය පවසයි.ළමා හා විවෘත අංශ වශයෙන් තරග කාණ්ඩ 3ක් යටතේ තරග පැවැත්වේ. ඒ හොඳම නිර්මාණාත්මක සරුංගලය, හොඳම ප්‍රහාරාත්මක සරුංගලය සහ කුඩාම සරුංගලය යන අංශ යටතේය. මීට සමගාමීව සරුංගල් වැඩමුළු, වැලි නිර්මාණ තරග, මුහුණු පින්තාරු කිරීම ආදි විශේෂාංග ද සංවිධාන කොට තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083010</link>
    <topic>ථූපාරාම ස්තූප වන්දනාව අද</topic>
    <author>ජයසිරි මුණසිංහ</author>
    <content>ස්තූප වන්දනාව මහත්ඵල මහානිසංස ලබාදෙන පින්කමක් බව රූපවාහිනී ගුවන්විදුලි විචිත්‍ර ධර්මකථීක කැලණියේ අජිත හිමියෝ ප්‍රකාශ කළහ.අනුරාධපුරයේ අසිරිමත් ථූපාරාම ස්තූප වන්දනා පින්කම අද (30) 6.00 සිට පසුදා පහන් වනතුරු පැවැත්වෙන බව පැහැදිළි කරමින් සහ ස්තූප වන්දනාවේ ඇති වැදගත්කම පැහැදිළි කරමින් උන්වහන්සේ එසේ කියා සිටියහ.ථූපාරාමාධිපති,නුවරගම් පළාතේ ප්‍රධාන සංඝනායක ගල්කිරියාගම සෝරත නාහිමියන්ගේ අනුශාසනා පරිදි මේ පින්කම පැවැත්වෙන බව අජිත හිමියෝ පැවසූහ.ථූපාරාම චෛත්‍යයේ තැන්පත්කොට තිබෙන ගෞතම බුදුරජාණන් වහන‍්සේගේ දකුණු අකු ධාතූන් වහන්සේට සමාන රනින් නිමැවූ ධාතූන් වහන්සේ බැතිමතුන්ගේ සදා වන්දනාමානයට පාත්‍ර කිරීමේ අරමුණින් අද එහි තැන්පත් කරනු ඇත. . ඊට අමතරව බුදු රජාණන් වහන්සේගේ සිරිපතුල ද ශෛලමය ලෙස නිමවා තැන්පත් කරනු ඇත.කළට වැසි වැසී ලක්වාසී සැමට සෙත ශාන්තිය උදා වේවායි ප්‍රාර්ථනා කිරීම මේ මහා පුණ්‍ය මහෝත්සවය පැවැත්වීමේ අරමුණ බවද අජිත හිමියෝ පැවැසූහ. කළගෙඩිහේන ශ්‍රී සර්වඥ ධාතු වන්දනා පදනම මේ පින්කම සංවිධානය කරනු ලබයි..ථූපාරාම මළුව සුවඳ පැනින් දෝවනය කිරීම, කණ්ඩුක පූජාව , නෙළුම් මල් ලක්ෂයක් පූජා කිරීම, විදුලි බල්බ ලක්ෂ දෙකකට අධික ප්‍රමාණයකින් ථූපාරාමය ආලෝකමත් කිරීම ඇතුළු පුණ්‍ය කර්ම රාශියක් මෙහිදී සිදුකෙරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083011</link>
    <topic>රත්ගම ශ්‍රී.ල.නි.ප නියෝජිත සම්මේලනය අද</topic>
    <author/>
    <content>ශ්‍රී ලංකා නිදහස් පක්ෂයේ රත්ගම ආසනයේ නියෝජිත සම්මේලනය එම පක්ෂයේ ප්‍රධාන ලේකම් ඇමැති මෛත්‍රීපාල සිරිසේන මහතාගේ ප්‍රධානත්වයෙන් අද (30) උදෑසන 8.30ට හික්කඩුව සිංහ සමාජ ශාලාවේදී පැවැත්වේ.රත්ගම ආසනයේ ශ්‍රී.ල.නි.ප සංවිධායක , ගාල්ල දිස්ත්‍රික් පාර්ලිමේන්තු මන්ත්‍රී මොහාන් ප්‍රියදර්ශන ද සිල්වා මහතා සංවිධානය කරන මෙම සම්මේලනයට ඇමැතිවරුන් වන ටී.බී. ඒකනායක, මහින්ද අමරවීර යන මහත්වරුද එක්වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083012</link>
    <topic>කුරුණෑගල ගෘහස්ථ බිත්තර නිෂ්පාදනය ඉහළට</topic>
    <author>පොල්ගහවෙල සමූහ</author>
    <content>ගෘහස්ථ බිත්තර නිෂ්පාදනය ප්‍රවර්ධනය කිරීමේ අරමුණ ඇතිව රජය මඟින් ක්‍රියාත්මක වැඩසටහන යටතේ 2011 සිට මේ දක්වා කුරුණෑගල දිස්ත්‍රික්කය සඳහා කිකිළි පැටවුන් 107,219ක් ලබා දී ඇත.මේ සඳහා රජය දරා ඇති පිරිවැය රුපියල් ලක්ෂ 315කි. මේ තුළින් කුරුණෑගල බිත්තර නිෂ්පාදනය ඉහළ ගොස් ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083013</link>
    <topic>උතුර නංවන වැඩ එහි පළාත් සභාවටබාරදීමෙන් සංවර්ධනය අඩාල වෙලා</topic>
    <author>මහින්ද අලුත්ගෙදර</author>
    <content>උතුරේ සංවර්ධන කටයුතු එම පළාත් සභාවට බාරදීමත් සමඟ පළාතේ සංවර්ධන කටයුතු බෙහෙවින්ම අඩාල වී තිබෙන බව රජය ප්‍රකාශ කරයි.උතුරේ සංවර්ධනය කරනවා වෙනුවට එම පළාත් සභා නියෝජිතයන් වෙනත් ක්‍රියාවන් වෙනුවෙන් ප්‍රමුඛත්වය ලබාදෙන බවද ජනතාවගේ අවශ්‍යතා වෙනුවෙන් සංවර්ධන කටයුතු නිසි පරිදි ක්‍රියාත්මක කළයුතු බවද ආර්ථීක සංවර්ධන ඇමැති බැසිල් රාජපක්ෂ මහතා පවසයි.ජනතාවගේ යහපත වෙනුවෙන් කටයුතු කරන එක්සත් ජනතා නිදහස් සන්ධාන රජය උතුරු පළාත් සභාව සමඟ අවශ්‍ය ඕනෑම අවස්ථාවක සුහදව කටයුතු කිරීමට සූදානම් බව පෙන්වා දෙන ඒ මහතා උතුරු වසන්තය ආරම්භ කළ කාල සමයේ දී එම පළාතේ සංවර්ධන කටයුතු ඉතා වේගයෙන් සිදුවූ අතර පළාත් සභාව පිහිටුවීමත් සමඟ ඒ කෙරෙහි විශ්වාසය තබමින් සංවර්ධන කටයුතු පළාත් සභාවට බාරදීමත් සමඟ එම සංවර්ධන කටයුතු බෙහෙවින්ම අඩාල වී තිබෙන බවද පෙන්වා දෙයි.ඇමැතිවරයා මේ බව සඳහන් කළේ රජයේ ප්‍රවෘත්ති දෙපාර්තමේන්තු ශ්‍රවණාගාරයේ දී ඊයේ (28) පැවැති විශේෂ මාධ්‍ය හමුවකට සහභාගි වෙමිනි.එහිදී වැඩිදුරටත් අදහස් පළකරමින් බැසිල් රාජපක්ෂ මහතා පෙන්වා දුන්නේ මධ්‍යම රජය ක්‍රියාත්මක කළ පරිදි පළාත් සභාව ද කටයුතු කළේ නම් ඉතා ශීඝ්‍ර සංවර්ධනයක් උතුරු පළාතේ සිදු වනු ඇති බවත් එදිනෙදා පවත්වාගෙන යා යුතු කාර්යයන් පවා මේ වනවිට අඩපණ වී තිබෙන බවත්ය. මෙවැනි කාර්යයන් වෙනුවෙන් පළාත් සභාව සහ ප්‍රාදේශීය සභා හා එක්ව ක්‍රියාත්මක වියයුතු බවද ඒ මහතා පෙන්වා දුන්නේය.උතුරු හා නැඟෙනහිරට සාමය උදා වීමත් සමඟ ජනාධිපති මහින්ද රාජපක්ෂ මහතාගේ නියමය පරිදි ස්ථාපිත කළ ජනාධිපති කාර්ය සාධක බළකායේ නායකත්වය තමා වෙත පැවරූ බව සිහිපත් කළ ඒ මහතා එයින් අනතුරුව පළාතේ ශීඝ්‍ර සංවර්ධනයක් ඇති කරමින් නැවත පදිංචි කිරීම් ආදිය ඉතා සාර්ථකව ක්‍රියාත්මක කළ බවද නමුත් පළාත් සභාව ස්ථාපිත කිරීමෙන් අනතුරුව එම සංවර්ධන කටයුතු බෙහෙවින්ම අඩාල වී තිබෙන බවද කීය.ඒ ඒ ප්‍රදේශයන්හි දේශපාලන නායකයන් මේ වෙනුවෙන් මැදිහත් වියයුතු බව පෙන්වාදුන් ආර්ථික සංවර්ධන ඇමැතිවරයා උතුරු පළාත් සභාව සමඟ වැඩ කිරීමට වත්මන් රජය කැමැත්තෙන් සිටින බවද උතුරේ කළ හැකි කාර්යයන් රැසක් තිබෙන බවද පළාත් සභාව වෙනුවෙන් වෙන් කරන ප්‍රතිපාදන නිසි ලෙස යොදා නොගන්නා බවද ප්‍රකාශ කළේය.මේ අතර ඒ මහතා සඳහන් කළේ මෙලෙස උතුරු පළාත් සභාවේ ක්‍රියාදාමයන් සම්බන්ධයෙන් ප්‍රකාශ කිරීම ඔවුනට කරන චෝදනාවක් නොවන බවයි. උතුරු පළාතේ සියලුම පාසල්, රෝහල්, වාර්මාර්ග, කෘෂිකර්ම මෙන්ම ධීවර ඇතුළු සියලු අංශයන් පළාත් සභාව යටතේ පවතින බව පෙන්වා දුන් ඇමැතිවරයා මේ ආයතනයන් හි සංවර්ධන කටයුතු වෙනුවෙන් එම පළාත් සභාවට තිබෙන බලතල හොඳටම ප්‍රමාණවත් බවද තවදුරටත් බලතල අවශ්‍ය නොවන බවද පෙන්වා දුන්නේය.ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල, ආර්ථික සංවර්ධන නියෝජ්‍ය ඇමැති ඒ.එල්.එම් හිස්බුල්ලා, ආර්ථික සංවර්ධන අමාත්‍යාංශයේ ලේකම් වෛද්‍ය නිහාල් ජයතිලක, ජනමාධ්‍ය හා ප්‍රවෘත්ති අමාත්‍යාංශයේ ලේකම් ආචාර්ය චරිත හේරත්, පළාත් සභා හා පළාත් පාලන අමාත්‍යාංශයේ ලේකම් ආර්.ඒ.ඒ.කේ රණවක, රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල, සමෘද්ධී අධ්‍යක්ෂ ජනරාල් නීතීඥ බන්දුල තිලකසිරි, භාණ්ඩාගාර නියෝජ්‍ය ලේකම් එස්.ආර්. ආටිගල මහත්වරු ද මේ අවස්ථාවට එක්වුහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083014</link>
    <topic>දුම්රිය කෞතුකාගාරයරඹුක්කන ඉදිවෙයි</topic>
    <author/>
    <content>දෙස් විදෙස් සංචාරකයන්ගේ ආකර්ෂණය දිනාගැනීමටත් මෙරට දුම්රිය ඉතිහාසයේ යටගියාව මතු පරපුරට දැන ගැනීම සඳහාත් රඹුක්කන දුම්රියපොළ ආසන්නයේ දුම්රිය කෞතුකාගාරයක් ඉදිකිරීමට දුම්රිය දෙපාර්තමේන්තුව නාගරික සංවර්ධන අධිකාරිය සහ සබරගමු පළාත් සභාව පියවර ගනී.රඹුක්කන දුම්රියපොළ යනු උඩරට දුම්රිය මාර්ගයේ ද්විත්ව මාර්ග අවසන් ගමනාන්තයයි. එය මීට වසර 146ට පෙර 1867 ඉදිවූවකි. දිනපතා රඹුක්කන දුම්රියපළින් නිමාව දක්නා දුම්රිය ගමන් සංඛ්‍යාව මේ වන විට 35 ඉක්මවයි.රඹුක්කන නගරය මේ වන විට සංචාරක කලාපයක් බවට පත්වෙමින් තිබෙන අතර රඹුක්කන නගරය නවීකරණයකර වඩාත් චිත්තාකර්ෂණීය ස්ථානයක් බවට පත්කිරීමේ කටයුතු නාගරික සංවර්ධන අමාත්‍යාංශයේ සැලසුම් සහ සෘජු මඟ පෙන්වීම මත සිදු කෙරේ. එම වැඩපිළිවෙළට රඹුක්කන දුම්රියපොළ නවීකරණය කිරීමත් එහි පොදු පහසුකම් නංවාලීම සඳහාත් සබරගමු මහ ඇමැති මහීපාල හේරත් මහතාගේ ඉල්ලීමක් අනුව නාගරික සංවර්ධන සහ ජාතික ආරක්ෂක අමාත්‍යාංශයේ ලේකම් ගෝඨාභය රාජපක්ෂ මහතාගේ මැදිහත්වීමෙන් රජය ලබා දී ඇති මුදල රුපියල් ලක්ෂ 100කි.මීට අමතරව රඹුක්කන දුම්රිපොළ භූමිය පසෙක දුම්රිය කෞතුකාගාරයක්ද ඉදිවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083015</link>
    <topic>යොවුන් බළකා සවිමත් කිරීමටමන්ත්‍රී නාමල් 4දා වෙන්නප්පුවේ</topic>
    <author>වෙන්නප්පුව විශේෂ සුනිල් ප්‍රනාන්දුපුල්ලේ</author>
    <content>සමාජ සුබසාධන ජ්‍යෙෂ්ඨ අමාත්‍ය මිල්රෝයි එස්. ප්‍රනාන්දු හා පුත්තලම් දිස්ත්‍රික් පාර්ලිමේන්තු මන්ත්‍රී අරුන්දික ප්‍රනාන්දු යන දෙපළගේ විශේෂ ආරාධනයක් මත නිල් බළකා සභාපති හා හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතා සැප්තැම්බර් 4 වන දින ප. ව. 2.00 ට වෙන්නප්පුව යොවුන් බළකා ශක්තිමත් කිරීමේ වැඩසටහන් මාලාවකට එක්වීමට නියමිතය.රැස්වීම් 08 කට සහභාගි වෙමින් රජයේ ඉදිරි ගමන පිළිබඳ ජනතාව දැනුවත් කෙරෙන අතර වෙන්නප්පුව ප්‍රාදේශීය සභා මන්ත්‍රී කිත්සිරි අබේවික්‍රම මහතා උත්සව සංවිධාන කටයුතු කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083016</link>
    <topic>අය-වැයට අදහස් ගන්න මුදල් ලේකම් සබරගමුව මහ ඇමැති ප්‍රමුඛ පළාත් ඇමැතිවරු හමු වෙයි</topic>
    <author/>
    <content>විස්පස් වසරක පළාත් සභා ඉතිහාසයේ පළමු වරට ජනාධිපති මහින්ද රාජපක්ෂ මහතාගේ නියමයෙන් ඉදිරි අයවැය සදහා අදහස් විමසීමට මුදල් අමාත්‍යංශ ලේකම් ආචාර්ය පී. බී. ජයසුන්දර මහතා ඇතුළු මහා භාණ්ඩාගාර ජ්‍යෙෂ්ඨ නිලධාරීහූ පළාත් මහ ඇමතිවරුන් හමු වෙති.2015- 2017 මධ්‍ය කාලීන අයවැය යෝජනා සඳහා පළාත් මට්ටමින් අදහස් හා යෝජනා ලබා ගැනීමට පළාත් ප්‍රධාන ඇමැතිවරුන් හමුවීමේ වැඩපිළිවෙළ යටතේ වයඹ සහ මධ්‍යම පළාත් ප්‍රධාන ඇමැතිවරුන් සමඟ මේ වන විටත් සාකච්ඡා පවත්වා ඇති අතර සබරගමුව පළාත් සාකච්ඡාව ඊයේ (29) පැවැත්විණි.මුදල් අමාත්‍යාංශ ලේකම්වරයා ඇතුළු නිලධාරීහූ සබරගමු පළාත් මහ ඇමැති මහීපාල හේරත් මහතා ප්‍රමුඛ පළාත් සභා ඇමැතිවරුන්, ජ්‍යෙෂ්ඨ නිලධාරීන් සබරගමුව පළාත් ශ්‍රවණාගාරයේ දී ඊයේ මුණගැසුණහ.අයවැය සැකසීමට පෙර ඒ ඒ පළාත් සභාවල අවශ්‍යතා සහ අදහස් උදහස් විමසමින් සංවාදයක් ආරම්භ කිරීමට ජනාධිපතිවරයා උපදෙස් දී ඇති බව ආචාර්ය පී. බී ජයසුන්දර මහතා මෙහිදී ප්‍රකාශ කළේය.ඒකපුද්ගල ආදායම වැඩි කිරීමෙන් පමණක් සෑහීමකට පත් නොවී තම පාලන කාළය තුළ දුගී දුප්පත් කමින් තොර ආර්ථික වශයෙන් ශක්තිමත් ගම්දනව් මේ රට පුරා ඇති කිරීම ජනාධිපතිතුමාගේ අරමුණ බවත් ඒ මහාත පැවසීය.ඉදිරි අයවැයට අදාළව ඒ ඒ රේඛීය අමාත්‍යංශ සමග කෙරෙන සංවාද සේම පළාත් සභාද ඊට දායක කරගන්නා ලෙස ජනාධිපතිතුමා මුදල් අමාත්‍යාංශයට උපදෙස් දී ඇති බවත් හෙතෙම ප්‍රකාශ කළේය.යුද්ධය අවසන් කිරීමෙන් පසු රට ශීඝ්‍ර සංවර්ධනයකට යොමු වෙමින් පවතින අතර රටේ ඒකපුද්ගල ආදායම වැඩි වෙමින් පවතී. නමුත් එපමණකින් සෑහීමකට පත් නොවී එම ආර්ථික ප්‍රතිලාභ සාධාරණ ලෙස රට පුරා එක හා සමානව විසිර යාම දැක්ම ජනාධිපතිතුමාගේ අරමුණ බවත් ජයසුන්දර මහතා පැවසීය.රටේ ඇතැම් ප්‍රදේශ තවමත් පසුගාමී වී තිබෙන අයුරු පසුගිය දිනවල කළ සංචාරවල දී දුටු ජනාධිපතිවරයා එම පසුගාමී කලාප කෙරෙහි වැඩි බරක් තබමින් සංවර්ධන කටයුතු වලදී කටයුතු කරන ලෙස උපදෙස් දී තිබෙන බවත් ජයසුන්දර මහතා ප්‍රකාශ කළේය.ඉදිරි අයවැය ජනාධිපතිතුමා මුදල් අමාත්‍යවරයා වශයෙන් මෙරටට ඉදිරිපත් කරන දස වෙනි අයවැය බව කී ජයසුන්දර මහතා රට ශීඝ්‍ර දියුණුවට ලක් වෙමින් තිබියදී රටේ කිසියම් හෝ ප්‍රදේශයක් එම දියුණුවට හසු නොවී ඇත්නම් එම ප්‍රදේශ ද ශීඝ්‍ර සංවර්ධනයකට දායක කර ගැනීම පළාත් මට්ටමින් මුදල් අමාත්‍යංශය සිදු කරන මෙම සංවාදයන්හි අරමුණ බවත් කීවේය.සෞඛ්‍ය, අධ්‍යාපන, මාර්ග, විදුලිය මේ කුමන ක්ෂේත්‍රයකට අදාළව වුවත් සැලසුම් සම්පාදනයේදීත් ප්‍රතිපාදන වෙන් කිරීමේදීත් දුෂ්කර ගම් දනව් වලට වැඩි අවධානය යොමු කරමින් ග්‍රාමීය ජනතාවගේ ජන ජීවිතය නංවාලීම සදහා පළාත් සභා ඉදිරිපත් කරන යෝජනාවලට අවශ්‍ය අරමුදල් ලබාදීමට රජය සූදානම් බවත් හෙතෙම හෙළිදරව් කළේය.අධ්‍යාපන හා සෞඛ්‍ය යන ක්ෂේත්‍රවලදි සබරගමුව පළාත් සභාව මහින්ද රාජපක්ෂ ජනාධිපතිතුමන්ගේ රජය යටතේ දැවැන්ත ජයග්‍රහණ අත්පත් කරගෙන ඇති බව සබරගමුව පළාත් මහ ඇමැති මහීපාල හේරත් මහතා පැවසීය.මෙම අවස්තාවට පළාත් ඇමැතිවරුන් වන අතුල කුමාර රාහුබද්ධ, රංජිත් බණ්ඩාර, පළාත් ප්‍රධාන ලේකම් එච්.පී. කුලරත්න, මුදල් අමාත්‍යංශයේ නියෝජ්‍ය ලේකම් වන ආචාර්යය සුරේන් බටගොඩ, එස්. පී. ආටිගල, පුෂ්පා වෙල්ලප්පිලි, ජාතික අයවැය අධ්‍යක්ෂ ජනරාල් චන්ද්‍රා ඒකනායක යන මහත්ම මහත්මීන් ඇතුළු සබරගමු පළාත් සභාවේ සියලුම ආයතන ප්‍රධානීහූ ද මේ අවස්ථාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083017</link>
    <topic>චීනයේ ෂිං හුවා පුවත් ලේක්හවුස් පත්තරවල ද්වීපාර්ශ්වික ගිවිසුමටඅස්සන් තැබේ</topic>
    <author>උදුලා පීරිස්</author>
    <content>එක්සත් ප්‍රවෘත්ති පත්‍ර සමාගම චීන ෂිං හුවා පුවත් ඒජන්සිය සමඟ චීනයේ ජායාරූප හා පුවත් ලේක්හවුස් පුවත්පත්වලට සැපයීමේ නිල සේවයක් ආරම්භ කිරීම වෙනුවෙන් ද්වීපාර්ශ්වික ගිවිසුමක් ඊයේ ( 29) ලේක්හවුස් ශ්‍රවනාගාරයේ දී අස්සන් කෙරිණි.එහිදී ලේක්හවුස් ආයතනයේ සාමාන්‍යාධිකාරී අභය අමරදාස මහතා කියා සිටියේ ලේක්හවුස් ආයතනය මෙවැනි ගිවිසුමක් අත්සන් කළ චෛතිහාසික අවස්ථාවක් ලෙස මෙම සුවිශේෂී අවස්ථාව සැළකිය හැකි බවයි.චීන ෂිංහුවා පුවත් ඒජන්සිය මගින් තම රටේ පුවත් ඇතුළු ජායාරූප ලේක්හවුස් ආයතනයට අඛණ්ඩව ලබාදීමට . තමා බලාපොරොත්තු වන බව කී ෂිං හුවා පුවත් ඒජන්සියේ කොළඹ කාර්යාල ප්‍රධානී ලේක්හවුසියත් සමඟ ඉදිරියටත් වැඩ කරන්න අපේක්ෂා කරන බවද වැඩි දුරටත් කියා සිටියේය.ලේක්හවුස් ආයතනයේ ලේකම් කුමුදු ගුණවර්ධන, ප්‍රධාන පරිපාලන නිලධාරී බී.පී. පුෂ්පිකා, දිනමිණ කතෘ ගාමිණී ජයලත්, ඹබ්සවර් කතෘ දිනේෂ් වීරවංශ, ඩේලි නිවුස් කතෘ රාජ්පාල් අබේනායක ඇතුළු මහත්ම මහත්මිහු මේ අවස්ථාවට සහභාගීවී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083018</link>
    <topic>එජාපයේ සාමාජිකයෝ පිරිසක් ශ්‍රීලනිපයට</topic>
    <author>ජායාරූපය- ශ්‍රීනාත් ප්‍රභාෂ්වර</author>
    <content>ඌව පළාත් සභා මැතිවරණයට ශ්‍රී ලංකා නිදහස් පක්ෂයෙන් ඉදිරිපත් වන අපේක්ෂකයන්ගේ ජයග්‍රහණයට සහාය දැක්වීම සඳහා හම්බන්තොට දිස්ත්‍රික් පා. ම. නාමල් රාජපක්ෂ මහතාගේ මුලිකත්වයෙන් පාර්ලිමේන්තු තරුණ මන්ත්‍රී කණ්ඩායම ගෙන යන ජන හමු මාලාවේ පළමු අදියර 28 වැනි දින උව පරණගම බණ්ඩාරවෙල හා හපුතලේ නගරවලදී පැවැත්විණි.ඌව පරණගම ආසනයේ පැවති ජන හමු මාලාවේදී ප්‍රබල එජාපයේ සාමාජිකයන් විශාල පිරිසක් මන්ත්‍රීවරයා ඉදිරියේ බුලත් හුරුලු දී නිදහස් පක්ෂයේ සාමාජිකත්වය ලබා ගත් අයුරුයි මේ. ඇමැති සී. බී. රත්නායක පාර්ලිමේන්තු මන්ත්‍රීවරුන් වන චාමික බුද්ධදාස , උදිත් ලොකුබණ්ඩාර. අරුන්දික ප්‍රනාන්දු යන මහත්ම මහත්මීහුද සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083019</link>
    <topic>නඩත්තු කටයුතුවලට පාර වැසේ</topic>
    <author/>
    <content>දක්ෂිණ අධිවේගී මාර්ගයේ කොට්ටාව අන්තර් හුවමාරුවේ සිට කහතුඩුව අන්තර් හුවමාරුව දක්වා වූ කොටස අත්‍යවශ්‍ය ඉදිකිරීම් කටයුතු සඳහා සැප්තැම්බර් මස 02 දින ප. ව. 10.00 සිට මධ්‍යම රාත්‍රී 12.00 දක්වා වසා දමන බව මහාමාර්ග වරායහා නාවික අමාත්‍යාංශය දන්වා සිටී.මෙම කාලසීමාව තුළ දක්ෂිණ අධිවේගී මාර්ගයේ කහතුඩුව අන්තර් හුවමාරුවට පිවිසීම සඳහා කොට්ටාව - මත්තේගොඩ - පොල්ගස්ඕවිට (කොළඹ - හොරණ මාර්ගයේ) - කහතුඩුව පිවිසුම දක්වා ගමන් කළ හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083020</link>
    <topic>ජල සැපයුම අත්හිටුවයි</topic>
    <author>බේරුවල විශේෂ</author>
    <content>ලබන මස 1වනදා (සඳුදා) උදෑසන 8.00 සිට සවස 5.00 දක්වා පැය 09 ක කාලයක් පහත දැක්වෙන නගරවල උස් ප්‍රදේශවලට ජල සැපයුම අත්හිටුවන අතර පහත් ස්ථානවලට අඩු පීඩනයක් යටතේ ජලය සැප‍යෙයි.අදාළ ප්‍රදේශ - නුගේගොඩ, හයිලෙවල් පාරේ නුගේගොඩ හන්දියේ සිට විජේරාම හන්දිය දක්වා, පිටකෝට්ටේ, ඇතුල්කෝට්ටේ, මිරිහාන, උඩහමුල්ල, විජේරාම, පාගොඩ, නාවල පාර, නුගේගොඩ සිට විවෘත විශ්වවිද්‍යාලය දක්වා සහ ඊට සම්බන්ධිත සියලු අතුරු මාර්ග. මේ අතර කළුතර පොලිස් අභ්‍යාස විද්‍යාලයට සපයා ඇති ජල සැපයුම වැඩිදියුණු කිරීම හා බෝම්බුවල ජලාශ්‍රය පවිත්‍ර කිරීමේ අත්‍යාවශ්‍ය නඩත්තු කටයුතු හේතුවෙන් පහත සඳහන් ප්‍රදේශවලට 2014-09-02 (අඟහරුවාදා) දින පෙරවරු 9.00 සිට පස්වරු 5.00 දක්වා පැය 8 ක කාලයක් ජල සැපයුම අත්හිටුවීමට සිදු වී ඇත.ජල සැපයුම අත්හිටුවන ප්‍රදේශ - කළුතර දකුණ, කළුතර උතුර, වස්කඩුව, වාද්දුව, බෝම්බුවල සහ පිලමිනාවත්ත ප්‍රදේශ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083021</link>
    <topic>මත්කුඩු ජාවාරම සිදු කළ සැකකරුවකු දැලේ</topic>
    <author>නිමල් රාජපක්ෂ</author>
    <content>පෑලියගොඩ ප්‍රදේශයේ ත්‍රි රෝද රථ ගරාජයක් පවත්වාගෙන යන මුවාවෙන් මත්කුඩු ජාවාරම සිදු කළ සැකකරුවකු වටලා රුපියල් තිස් දහසක් වටිනා හෙරොයින් සමඟ සැකකරු සුරාබදු මත්ද්‍රව්‍ය නාශක අංශය මගින් අත්අඩංගුවට ගෙන ඇත.සැකකරු පෙරේදා (28) සවස 6.30 ට පමණ අත්අඩංගුවට ගන්නා අවස්ථාවේ සන්තකයේ තිබී හෙරොයින් මිලිගෑම් පහක් තිබූ බව සුරාබදු පරීක්ෂක තිලක් දිසානායක මහතා පවසයි.වසර තුනක කාලයක් මත්කුඩු ජාවාරම කරගෙන ගියද මෙතෙක් කිසිවකුට හසුවී නැතැයිද සැකකරු පාපොච්චාරනය කර තිබේ. තම පියාගේ ත්‍රි රෝද රථ ගරාජයට අලුත්වැඩියාවන් සඳහා පැමිණෙන ත්‍රීරෝද රථ රියැදුරන්ටද මත්කුඩු අලෙවි කරන බවද පවසා තිබේ. ව්‍යාජ ගැණුම් කරුවකු යොදා මෙම සැකකරු කොටුකරගෙන ඇත.අත්අඩංගුවට ගත් සැකකරු ඊයේ (29) වත්තල මහේස්ත්‍රාත් අධිකරණය වෙත ඉදිරිපත් කිරිමට නියමිතය.සුරාබදු කොමසාරිස් (අපරාධ) එස්.පී.එල් .මැල්ලව , සුරාබදු මත්ද්‍රව්‍යනාශක අංශයේ ස්ථානාධිපති කේ.පී.එස්. පතිරන යනමහත්වරුන්ගේ උපදෙස් මත සුරාබදු පරික්ෂක තිලක් දිසානායක, සංජය නිශාන්ත , ජානක ඩයස් යනමහත්වරු ඇතුළු නිළධාරීන් මෙම වැටලිම සිදු කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083022</link>
    <topic>කුකුළු හොරා ගණේමුල්ලෙන් කොටු</topic>
    <author>නිමල් රාජපක්ෂ</author>
    <content>ගණේමුල්ල් තුත්තිරිහේන ප්‍රදේශයේ ෆාම් එකකින් රුපියල් එකොළොස් දහස් දෙසියයක් වටිනා කුකුළන් තොගයක් සොරාගත් සැකකරු ගණේමුල්ල පොලීසිය මගින් අත්අඩංගුවට ගෙන ඇත.අත්අඩංගුවට ගත් සැකකරු ද එම ෆාම් එකේම ඉඳහිට සේවයකරන අයකු බව ගණේමුල්ල පොලිස්ථානාධිපති දමින්ද සෝමජිත් මහතා පවසයි.ෆාම් එකේ අයිතිකරු කුකුළන් දිනෙන් දින අතුරුදහන් වන බවට ‍ගණේමුල්ල පොලීසියට කළ පැමිණිල්ලකට අනුව වහාම ක්‍රියාත්මක වූ පොලිස් නිලධාරීන් තුත්තිරිහේන ප්‍රදේශයේදීම එක් සැකකරුවකු වෙළෙඳ සලකට කුකුළු මස් අලෙවි කරන අවස්ථාවේ කොටුකරගෙන ඇත. සැකකරු ප්‍රදේශය අතහැර ගොස් ඇතැයිද පොලිසිය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083023</link>
    <topic>නීතිපතිගේ ඉල්ලීමට සැකකරුවන්ගේ විරෝධය</topic>
    <author>ගම්පහ සංචාරක නිමල් ජයසිංහ</author>
    <content>බියගම විලේජ් හෝටලේ අධිපති කෝටිපති ව්‍යාපාරික බර්නාඩ් ජයරත්න (65) මහතා ඝාතනය කිරීමේ සිද්ධියට අදාළ සැකකරුවන් දෙදෙනා තවදුරටත් වසරක කාලයක් රක්ෂිත බන්ධනාගාරගත කිරීමට නීතිපතිවරයා කර තිබූ ඉල්ලීම පිළිබඳ නියෝගය සැප්තැම්බර් 10 දිනට නිකුත් කිරීමට ගම්පහ මහාධිකරණ විනිසුරු පියසීලි වික්‍රමසිංහ මතුරට මත්මිය නියම කළාය.ඝාතනයට ලක්වූ කෝටිපති ව්‍යාපාරිකයාගේ පුත්‍රයා වන ඉෂාන් සුරංග ජයරත්න සහ එස්. ටී. එෆ්. බළකායේ සුදත් වික්‍රමසිංහ යන සැකකරුවන් දෙදෙනා මෙම අපරාධය සම්බන්ධයෙන් අත්අඩංගුවට ගෙන දැනට රක්ෂිත බන්ධනාගාරගත කර ඇත.තමන් තවදුරටත් වසරක කාලයක් රිමාන්ඩ්භාරයේ තබන ලෙසට නීතිපතිවරයා කර ඇති ඉල්ලීමට සිය නීතිඥවරු මගින් සැකකරුවන් විරෝධය දක්වා ඇත. පළමු සහ දෙවන වගඋත්තරකාර සැකකරුවන් වෙනුවෙන් මේ සම්බන්ධව ඉදිරිපත්කර තිබු මූලික විරෝධතාවක් පිළිබඳ නීතිපතිවරයා වෙනුවෙන් කරුණු දැක්වූ රජයේ නීතිඥ ඉරෝෂා නානායක්කාර මහත්මිය.මේ ඝාතන සිද්ධිය සම්බන්ධ පොලිස් විමර්ශන නොමඟ යැවීමට එක සහ දෙක සැකකරුවන් වෙනත් අයෙකු යොදවා විමර්ශන සඳහා බෝම්බයක් වලලා පොලිස් නිලධාරීන් මඟ හැරවීමට කටයුතුකර තිබෙන බවත්. ඒ සම්බන්ධයෙන් නඩුවක් පූගොඩ අධිකරණයේ පවතින අතර විමර්ශන නිලධාරීන් ඝාතනයටද බුද්ධි අංශයට තොරතුරු ලැබී ඇති හෙයින් සැකකරුවන් වසරක් රක්ෂිත බන්ධනාගාරගත කිරීමට සුදුසු බවට කරුණු තිබෙන බවත් පෙත්සමේ නියෝගය ලබාදෙන තුරු තවදුරටත් රිමාන්ඩ් කාලය දීර්ඝ කරන ලෙස ඉල්ලන බවත් කීවාය.සැකකරුවන් වෙනුවෙන් පෙනී සිටි නීතිඥ රසික බාලසූරිය මහතා නීතිපතිවරයාගේ ඉල්ලීමට විරෝධය පළකරමින්. තවදුරටත් වසරක කාලයක් සැකකරුවන් රිමාන්ඩ් භාරයේ තැබීමට ඉල්ලීම් කිරීමට රජයේ නීතිඥවරයාට නීතිමය බලයක් නැති බවත් . එසේ කරනු ලබ්න්නේ නම් නීතිපතිතුමා විසින් අත්සනින් යුතුව ඉල්ලීම කළයුතුබවත් අධිකරණයට කරුණු දක්වමින් කීය.මේ සම්බන්ධව පළමු සහ දෙවන වගඋත්තරකාර සැකකරුවන්ගේ මූලික විරෝධතාවයාට අවසර දෙනවාද නැද්ද යන නියෝගය සැප්තැම්බර් 10 දින ලබා දෙන බවට මහාධිකරණ විනිසුරුවරිය පැවසුවාය.ජනාධිපති නීතිඥ අනිල් සිල්වා, නීතිඥ රසික බාලසූරිය, නීතිඥ සම්පත් විතාරන,නීතිඥ හසිත් සිරිවර්ධන යන මහත්වරුද සමග සැකකරුවන් වෙනුවෙන් ජනාධිපති නීතිඥ අනිල් සිල්වා මහතා පෙනී සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083024</link>
    <topic>වෛද්‍යවරිය රිමාන්ඩ් භාරයට පත් කළ අත්තනගල්ල වැඩ බලන මහෙස්ත්‍රාත් ධුරයෙන් ඉවතට</topic>
    <author>ශිරෝමි අබයසිංහ</author>
    <content>වෛද්‍යවරියක් පැද වූ මෝටර් රථයක ගැටීමෙන් මෝටර් බයිසිකල් ධාවකයෙකු සුළු තුවාල ලැබුවේ යැයි වෛද්‍යවරිය රිමාන්ඩ් භාරයට පත් කිරීමේ නියෝගය දුන් අත්තනගල්ල වැඩ බලන මහෙස්ත්‍රාත් පූර්ණා සේනාරත්න මහත්මියට එම ධූරයේ යෙදීම තහනම් කළ ශ්‍රේෂ්ඨාධිකරණය වෛද්‍යවරිය අධිකරණයට ඉදිරිපත් කර ඇප ලබා දීමට විරෝධය පළ කළ නිට්ටඹුව පොලිසියේ රථ වාහන අංශ‍යේ ස්ථානාධිපති සුසන්ත සහ කොස්තාපල් ආනන්ද යන අයගේ වැඩ තහනම් කරන ලෙස පොලිස්පතිවරයාට නි‍යම කළේය.මෙම නිලධාරීන් දෙදෙනාට එරෙහිව විනය පරීක්ෂණයක් පවත්වන ලෙසද නියම විය.අනතුර සම්බන්ධයෙන් පොලිසියේ දී සමථයකට පත් වී තිබිය දී අනතුර වන අවස්ථාවේ දී බයිසිකලයේ පසුපස ගමන් ගත් කාන්තාවගේ සොහොයුරෙකු යැයි කියන නීතීඥවරයකුගේ බලපෑම මත ඉහත පොලිස් නිලධාරීන් දෙදෙනා තමන් හදිසියේම අධිකරණයට ඉදිරිපත් කර තමන් කැමති පරිදි නීතීඥ සහයක් ලබා ගැනීමට ඉඩ නොතබා වැඩ බලන මහෙස්ත්‍රාත්වරිය වෙත ඉදිරිපත් කර රිමාන්ඩ් භාරයට පත් කිරීමෙන් පසු දින තුනක් රිමාන්ඩ් භාරයේ සිටීමට සිදු වූ බව සඳහන් කරමින් වතුපි‍ටිවල රෝහලේ සේවය කරන වෛද්‍ය මල්ලිකා ගුණරත්න මහත්මිය අග විනිසුරු මොහාන් පීරිස් මහතා වෙත එවා තිබූ පැමිණිල්ලක් අග විනිසුරුවරයා ,ඊවා වනසුන්දර සහ සරත් ද ආබෲ යන විනිශ්චය මණ්ඩලය විසින් විභාග කිරීමෙන් පසු මෙම නියෝගය සිදු කෙරිණි.වෛද්‍යරියට හෝ ඇයගේ පවුලේ අයට බලපෑම් කර තිබුණොත් පොලිස් නිලධාරීන් දෙදෙනා රිමාන්ඩ් භාරයට පත් කරන බව අග විනිසුරුවරයා ඔවුනට දැඩි ලෙස අවවාද කරමින් පැවසීය.ජූලි 18 දා වෛද්‍යවරිය සිය නිවසේ සිට රෝහලට යාම සඳහා වාහනය පාරට දමන අවස්ථාවේ දී මෙම අනතුර සිදු වී ඇති බවත් තුවාලකරු රෝහලට ගෙන ගොස් අවශ්‍ය ප්‍රතිකාර ලබා දීමට කටයුතු යොදා නිට්ටඹුව පොලිසියට ගොස් කට උත්තරයක් ලබා දුන් බවත් වෛද්‍යවරිය අග විනිසුරුවරයා වෙත එවා තිබූ පැමිණිල්ලේ සඳහන්ය.අනතුර සම්බන්ධයෙන් අධිකරණයට ඉදිරිපත් කිරීම අනවශ්‍ය බවත් සමථයකට පත් වන ලෙසත් පොලිසියෙන් තමාට පැවසු බවත් බයිසිකලය සාදා දෙන ලෙස තුවාලකරු ඉල්ලා සිටි බවත් පවසන පැමිණිල්ල එසේ තිබිය දී නැවතත් තමාට පොලිසියට එන ලෙස දන්වා ත්‍රී විලරයක නංවා ගෙන අධිකරණයට රැගෙන ගිය බවත් ඒ සඳහා කාන්තා පොලිස් නිලධාරිණියක සහභාගි කර නොගත් බවත් වැඩි දුරටත් සඳහන් කරයි.නීතීඥවරයකු පැමිණ ප්‍රශ්නගත තත්තවයක් ඇති කළ බැවින් තමන් එසේ අධිකරණයට ඉදිරිපත් කරන බව නිලධාරීන් දෙදෙනා තමන්ට පැවසූ බව සඳහන් කරන පැමිණිලිකාරිය තමන්ගේ සැමියා පැමිණෙන තෙක් කාලය ලබා දෙන කළ ඉල්ලීම නොසළකා හැරිය බවත් සඳහන් කරන්නීය.අධිකරණයේ සිටි නීතීඥවරයකු පැමිණ නීතීඥ සහයක් අවශ්‍ය දැයි තමන්ගෙන් විමසූ බවත් අවශ්‍ය යැයි තමන් පැවසූ විට නීතීඥවරයකු පෙන්වා සි‍ටි අතර එම නීතීඥවරයා තමන් සමඟ කිසිවක් සාකච්ඡා ‍නොකළ බවත් පවසන වෛද්‍යවරිය තමන්ගේ එකඟත්වයක්‍ නොමැතිව තුවාලකරුට රුපියල් 35000ක් ගෙවීමට කැමති බව එම නීතීඥවරයා අධිකරණයට දැනුම් දුන් බවත් පවසන්නීය.තමන්ට ඇප ලබා දීමට පොලිසිය විරුද්ධ වූ බවත් වැඩ බලන මහෙස්ත්‍රාත්වරිය 21 දක්වා තමන් රිමාන්ඩ් භාරයට පත් කිරීමෙන් පසුව වැලිකඩ බන්ධනාගාරයට ගෙන ගිය බවත් පවසන්නීය. පසුව තම සැමියා සහකාර පොලිස් අධිකාරි බලගල්ල මහතා හමූ වී කරුණු දැක්වීමෙන් පසුව මෝසමක් මගින් තමන්ට ඇප ලබා දුන් බවත් තුවාලකරු 20 වැනි දින රෝහලෙන් පිට වී ගිය බවත් සඳහන් කරන්නීය.මෙම සිද්ධිය නිසා තමන් සහ තම පවුලේ අය අවමානයට ලක් වූ බව පවසන වෛද්‍යවරිය අපක්ෂපාති විභාගයක් පවත්වා ඔප්පු වුවහොත් අදාළ අයට විනය පියවර ගන්නා ලෙසත් අග විනිසුරුවරයාගෙන් ඉල්ලා තිබිණි. පැමිණිලිකාරිය වෙනුවෙන් නීතිඥ හිමාලි කුලරත්න මෙනවිය පෙනී සිටියාය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=n14083025</link>
    <topic>බෙල්ලන්විල රන්දෝලි ‍පෙරහර අද වීථී සංචාරය කෙරේ</topic>
    <author>සුභාෂිණී සේනානායක</author>
    <content>ඓතිහාසික බෙල්ලන්විල රජමහා විහාරයේ රන්දෝලි ‍පෙරහර අද ( 30) වීථී සංචාරය කෙරේ.බෙල්ලන්විල ඇසළ පුණ්ණ්‍යෝත්සවය නිමිත්තෙන් පැවැත්වෙන පෙරහර මෙවර 64 වන වරට පැවැත් වෙයි. ජාතියේ ප්‍රෞඩත්වය කියාපාමින් අපටම ආවේණික වූ උඩරට,පහතරට,සබරගමුව හේවිසි හා නැටුම් ද එක් එක් ප්‍රදේශයන්ට සුවිශේෂී වූ විචිත්‍රාංගයන්ගෙන් සමන්විත බෙල්ලන්විල රජමහා විහාරයේ ඇසළ පුණ්ණ්‍යෝත්සවය හා පෙරහර මංගල්‍යය පසුගිය (14) දා ආරම්භ විය.රටට දැයට සියලු රට වැසියන්ට ආශිර්වාද කරමින් පවත්වන සති පිරිත් දේශනය පසුගිය (17) දා ආරම්භ කෙරිණි.සතිපිරිත් දේශනය 23 වැනි සෙනසුරාදා අවසන් වූ අතර කුඹල් පෙරහර දේව දූත පෙරහර සහ දොරකඩ අස්න ධර්ම දේශනාව එදිනම පැවැත් විණි.මල්‍ පෙරහර පසුගිය (24) ආරම්භ වූ අතර 27වැනි දා දක්වා මල් පෙරහර පැවැත්විණි.පාවාඩ පෙරහර 28වැනි දා ආරම්භ වූ අතර රන්සිවිලි පෙරහර 29වැනි දා ද පැවැත්වුණු අතර රන්දෝලි පෙරහර අද (30) පැවැත්වෙන අතර දියකපන පෙරහර මංගල්‍යය හෙට (31) පැවැත්වේ.අද පෙරහර නැ‍ඟෙනහිර වාහල්කඩින් පිටත් වී විහාර මාවත, දෙහිවල-මහරගම ප්‍රධාන මාර්ගය ඔස්සේ බෙල්ලන්තර හංදිය තෙක් පැමිණ රත්මලාන පාරට පිවිස බෙල්ලන්තොට හංදිය තෙක් ගමන් කර අනතුරුව ශ්‍රී සෝමරතන මාවත, විහාර මාවත ඔස්සේ නැවත නැ‍ඟෙනහිර වාහල්කඩින්ම විහාරස්ථානයට ගෙවදිනු ලැබේ.රටට ජනතාවට සෙත් පතා වාර්ෂිකව පැවැත්වෙන මේ පෙරහර මංගල්‍යය නැරඹීමට ඉතා උත්කර්ශවත් අන්දමින් වීථී සංචාරය කිරීමට සියලු කටයුතු සම්පාදනය කර ඇතැයිද පෙරහර නැරඹීමට පැමිණෙන්නැයි බෙල්ලන්විල රජමහා විහාරාධිකාරි ශ්‍රී ජයවර්ධන පුර විශ්ව විද්‍යාලයේ කුලපති මහාචාර්ය බෙල්ලන්විල විමලරතන නා හිමියෝ ශ්‍රී ලංකාවාසී සැමට ආරාධනා කරති.පෙරහර නැරඹීමට නන්දෙසින් පැමිණෙන බැතිමතුන්ට විශේෂ බස් සේවා යොදවා ඇති අතර විශේෂ රථවාහන සැලැස්මක් පොසලිසිය මගින් සකස් කර ඇති අතර ජනතාවගේ ආරක්ෂාව වෙනුවෙන් විශේෂ පොලිස් කණ්ඩායම්ද යොදවා ඇත. රන්දෝලි මහ පෙරහර ගෙවදීමෙන් අනතුරුව පෙරහර පින්කමෙහි චිරාගත සම්ප්‍රදායානුකූලව පැවැත්වෙන දියකැපීමේ පෙරහර මංගල්‍යය හෙට (31) උදෑසන පැවැත් වේ.දියකපන පෙරහර මංගල්‍යයෙන් අනතුරුව දේවදානයද පෙරහරට සහභාගී වූ සහ අනුග්‍රහය දැක්වූ සියලු දෙනාට සෙත් ශාන්තිය උදාකර දීමේ ඓථිහාසික ගරායක් නැටුමෙන් පසුව පෙරහර මංගල්‍යය නිමාවට පත් වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408301</link>
    <topic>ඌරගහ ‘ඊෂිකෑෂ් කුඩු රැජින’කුඩුත් සමඟ පොලිස් කූඩුවේ</topic>
    <author>ඉඳුරුව සමූහ ඇම්. පී. මුනිදාස</author>
    <content>ඌරගස්මන්හන්දිය ප්‍රදේශයේ ‘ඊෂි කෑෂ් කුඩු රැජින’ නමින් ප්‍රකට එම ප්‍රදේශයේ දිගු කාලයක් තිස්සේ හොරොයින් මත්ද්‍රව්‍ය බෙදා හැරීමේ නිරත වී සිටි 34 හැවිරිදි විවාහක කතක් ඌරගස්මන්හන්දිය පොලිසිය මගින් අත්අඩංගුවට ගෙන ඇත.හබුරුගල ප්‍රදේශයේ දී ඇය අත්අඩංගුවට ගන්නා විට, ඇයගේ කුඩු ජාවාරමට සහාය දුන් වත්තල ප්‍රදේශයේ පදිංචි 45 ‍හැවිරිදි කතක්ද පොලිස් දැලට හසු වී ඇති අතර, කුඩු රැජින ළඟ හොරොයින් ග්‍රෑම් 10ක්ද සහායිකාව ළඟ හෙරොයින් ග්‍රෑම් 01ක්ද තිබූ බව පොලිසිය පැවැසීය.ඔවුන් මේ ජාවාරම දිගු කලක සිට පවත්වා ගෙන ගොස් ඇත්තේ වත්තල ප්‍රදේශයේ සිටය. ප්‍රධාන සැකකාරිය වූ කුඩු රැජිනගේ සැමියාද මීට පෙර කුඩු ජ‍ාවාරමකට වරදකරු වී දැනට සිරබත් කමින් සිටින බවද පැවැසේ. මේ කාන්තාව ඌරගස්මන්හන්දිය ප්‍රදේශයේ පදිංචිකාරියකි.මේ දෙදෙනා ඇල්පිටිය අධිකරණය වෙත ඉදිරිපත් කිරීමට නියමිතව තිබූ අතර, ඌරගස්මන්හන්දිය පොලිස් ස්ථානාධිපති, පොලිස් පරීක්ෂක නිශ්ශංක ද සිල්වා මහතාගේ මෙහෙයවීම යටතේ, පොලිස් සැරයන් සිල්වා, පො. කොස්තාපල් දිනේෂ් එරංග හා කාන්තා පොලිස් කොස්තාපල් ලක්මිණී වැටලීම කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408302</link>
    <topic>ත්‍රි රෝද රථයේ ගැටුණු දෙ‍දරු මව මරුට</topic>
    <author>බළපිටිය සමූහ දිලීප් නිශ්ශංක</author>
    <content>බෙන්තොට ප්‍රදේශයේ සංචාරක හෝටලයක පැවැති සම්මුඛ පරීක්ෂණයකට පෙනී සිටීමට පැමිණ සිටියදී ත්‍රී රෝද රථයක ගැටී දෙදරු මවක මිය ගොස් ඇත. ත්‍රී රෝද රථ රියැදුරු බෙන්තොට පොලීසිය විසින් අත්අඩංගුවට ගෙන බළපිටිය මහේස්ත්‍රාත් අසංග බෝදරගම මහතා වෙත ඉදිරිපත් කිරීමෙන් පසුව රුපියල් 10,000ක මුදල් ඇප සහ ලක්ෂ 5 බැඟින් ශරීර ඇප දෙකක් මත මුදා හැරීමට පෙරේදා (28) නියෝග කළේය.මෙසේ මුදල් සහ ශරීර ඇප මත මුදා හරින ලද්දේ යක්කලමුල්ල ගහලකොලදෙණිය පදිංචි රියැදුරෙකි.මෙසේ මියගොස් ඇත්තේ ඇල්පිටිය කුඩාගල උපරතන මාවතේ පදිංචි ප්‍රීති ප්‍රසාදි නැමැති (වයස 49) දෙදරු මවකි.බෙන්තොට ප්‍රදේශයේ සංචාරක හෝටලයේ සම්මුඛ පරීක්ෂණය නිමවා මව සමඟ නිවසට යාමට මිය ගිය කාන්තාව බෙන්තොට රෝහල අසල රැදී සිටියදී අනතුර සිදු වී තිබේ.බෙන්තොට පොලීසිය සැකකාර රියැදුරු අත්අඩංගුවට ගෙන අධිකරණයට ඉදිරිපත් කර තිබුණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408303</link>
    <topic>හරක් හොරා ‍පොලිසියට කොටු</topic>
    <author>ඉමදූව සමූහ</author>
    <content>නාගොඩ පොලිස් බල ප්‍රදේශයේ ඉකුත් 27 වන දින රාත්‍රියේ ඩෝපින් රථයකට ගවයන් දෙදෙනෙක් පැටවු බව කියන පුද්ගලයන් දෙදෙනෙක් නාගොඩ පොලීසිය මගින් අත්අඩංගුවට ගෙන තිබේ.තම නිවසේ ඇතිකළ ගවයා හොර රහසේ ම උගේ හිමිකරු විසින්ම වාහනයට පටවන අතරතුර අල්ලපු ගෙදර නිවසේ වත්තේ සිටි ගවයාද රථයට පටවන බව දුටු එම ගවයාගේ අයිතිකරු විසින් පොලිසියට පැමිණිල්ලක් කිරීමෙන් පසුව මේ සැකකරුවෝ අත්අඩංගුවට ගෙන තිබේ.සැකකරුවෝ නාගොඩ උනන්විටිය ප්‍රදේශයේ අය බව පොලීසිය පවසයි. අත්අඩංගුවට ගත් මොවුහු බද්දේගම අධිකරණයට ඉදිරිපත් කිරීමට නියමිතව තිබිණි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408304</link>
    <topic>ගොඩකවෙල මල්වත්තේමළ සිරුර හඳුනා ගනියි</topic>
    <author>රක්වාන සමුහ</author>
    <content>රත්නපුර දිද්ත්‍රික්කයේ රක්වාන මැතිවරණ බල ප්‍රදේශයේ ගොඩකවෙල මල්වත්ත වෙළෙඳ සලක් ඉදිරිපිට තිබූ පිරිමි මළ සිරුරක් ගොඩකවෙල පොලිසිය විසින් 29 දින අළුයම සොයා ගන්නා ලදි.මළ සිරුර පවතින ස්ථානය අවට ලේපැල්ලමි පැවැති අතර දැනට ගොඩකවෙල පොලිසිය පරික්ෂණ අරඹා ඇත.මෙසේ මරණයට පත්ව ඇත්තේ ගොඩකවෙල නාරංදෙණිය පදිංචි කේ. පියසේන නම් වයස අවු 61ක අවිවාහකයෙකි. මොහු මළ ගෙවල්, දාන අවස්ථා වැනි කටයුතුවලට සහය දක්වමින් ප්‍රදේශයේ සැමගේ සිත දිනූ අයකේ බැවින් මේ අවාසනාවන්ත මරණය සම්බන්ධව ප්‍රදේශවාසිහු රැසක් ශෝක වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408305</link>
    <topic>හුරුළුවැව රක්ෂිතය විනාශ කළැයි 25,000ක් දඩ</topic>
    <author>අනුරාධපුර මධ්‍යම විශේෂ</author>
    <content>හුරුළුවැව රජයේ රක්ෂිතයට අනවසරයෙන් ඇතුළුවීම ඇතුළු චෝදනා 03ක් සම්බන්ධයෙන් අධිකරණය හමුවේ වරද පිළිගත් සැකකරුවන් සිවුදෙනෙකුට රුපියල් 225,000ක දඩයක් ගෙවන ලෙස අනුරාධපුර ප්‍රධාන මහේස්ත්‍රාත් අතිරේක දිසා විනිසුරු යුරේෂාද සිල්වා මෙනවිය නියෝග කළාය.පසු ගිය දිනක හුරුළුවැව රක්ෂිතයට අයුතු ලෙස මෙසේ ඇතුළු වී තේක්ක ගස් කපා බිම හෙලා යම් සතෙකු හෝ පක්ෂියකු මරන්න තැත් කළ සැකකරුවන් සිවුදෙනා අධිකරණය හමුවේ චෝදනා ලැබ සිටියහ.මේ සියලු චෝදනාවලට තමන් වැරැදිකරුවන් බව සැකකරුවන් පිළිගත්හ. චෝදනා තුනට වෙන් වෙන් වශයෙන් මෙසේ 225,000 දඩ මුදල විය. රක්ෂිතයට ඇතුළු වන අවස්ථාවේ රැගෙන ගිය බලපත්‍ර නොමැති නීතිවිරෝධී බෝර 12 ගිනිඅවි දෙක සහ ඊට යොදන ජීව උණ්ඩ පහ රාජසන්තක කරන ලෙසද සැකකරුවන් සන්තකයේ තිබී අත්අඩංගුවට ගත් බණ්ඩිකියත් දෙකක්, පාපැදි 03ක් සහ රක්ෂිතයෙන් කපා බිම හෙලන ලද රුපියල් 125,000ක් වටිනා තේකක කදන් 17ද රාජසන්තක කරන ලෙස මහේස්ත්‍රාත්වරිය තවදුරටත් නියෝග කළාය.දඩ මුදලින් රුපියල් 30,000ක් පෙරේදා ගෙවා දැමු අතර ඉතිරි මුදල් ගෙවීමට ඔක්තොම්බර් මස 23 වන දින දක්වා අධිකරණය කල් ලබා දුන්නේය. සැකකරුවන් සිවුදෙනා පෙර ඇප මත මුදාහැරීමටද මහේස්ත්‍රාත්වරිය වැඩිදුරටත් නියෝග කළාය.මෙසේ දඩ නියම වුයේ කොන්වැව ගලෙන්බිදුනුවැව දම දුටුවැව ගලෙන්බිදුනුවැව පදිංචි අයයි.අනුරාධපුර දිසා වන නිලධාරි ලලිත් ගමගේ මහතාගේ අපදෙස් මත කහටගස්දිගිලිය අඩවි වන නිලධාරී ජේ. යු. මහින්ද, ගලෙන්බිදුනුවැව වන නිලධාරී ඩබ්. එම්. විජේසුන්දර බණ්ඩා, කහටගස්දිගිලිය බීට්ටු වන නිලධාරී එන්. කේ. බන්ඩාරනායක, වන ක්ෂේතු සහකාර නිලධාරීන් වන උපුල් ගුණවර්ධන , පී. එච්. ධර්මසේන යන නිලධාරීන් වැටලීම සිදු කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408306</link>
    <topic>බොක්සර් බලු පැටව් හොරාට 50,000ක් දඩ</topic>
    <author>බළපිටිය සමූහ දිලීප් නිශ්ශංක</author>
    <content>රුපියල් 50,000ක් වටිනා බොක්සර් වර්ගයේ බලු පැටවුන් දෙදෙනෙකු සොරකම් කිරීමේ චෝදනාව සම්බන්ධයෙන් අත්අඩංගුවට ගත් සැකකරුවෙකු බළපිටිය මහේස්ත්‍රාත් අසංග බෝදරගම මහතා වෙත ඉදිරිපත් කිරීමෙන් අනතුරුව රුපියල් 50,000ක ශරීර ඇප මත මුදා හැරීමට පෙරේදා (28) නියෝග කළේය.නිවැසියන් වන්දනා චාරිකාවක ගොස් සිටියදී කූඩුවේ සිටි බොක්සර් වර්ගයේ බලු පැටවුන් දෙදෙනා සොරකම් කරගෙන ගොස් ඇති බවට අම්බලන්ගොඩ මාදම්පේ පදිංචි රුවන් නන්දිමාල් ද සිල්වා නැමැත්තා අම්බලන්ගොඩ පොලීසියට කරන ලද පැමිණිල්ලකට අනුව සිදු කළ පරීක්ෂණයේදී බළපිටිය බේරතුඩුව ප්‍රදේශයේ නිවසක සිටියදී එක් බල්ලෙකු සොයා ‍ගත් බව පොලීසිය පැමිණිල්ල අධිකරණයට ඉදිරිපත් කරමින් කියා සිටියේය.මෙසේ ශරීර ඇප මත මුදා හරින ලද්දේ අහුන්ගල්ල කෝවිලවත්ත පදිංචි අයෙකි.සොරකම සම්බන්ධයෙන් අම්බලන්ගොඩ පොලිස් ස්ථානාධිපති නිරෝෂන් රූපසිංහ මහතා වැඩිදුර පරික්ෂණ පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408307</link>
    <topic>ඇඟලුම් සේවිකාව කුඹුර මැද මිය යාම අබිරහසක්</topic>
    <author>මාපාකඩවැව සමුහ එච්. එම්. ආර්. කරුණාවීර</author>
    <content>මහියංගන මැලිබන් ඇගලුම් කම්හල පිටුපස නිවසක කුඹුරක් මැද කාන්තා මළසිරුක් තිබි පෙරේදා (28) සවස 3.30ට පමණ සොයාගෙන ඇති අතර ඒ සම්බන්දයෙන් මහියංගන පොලිසිය පරික්ෂණ කරයි.මහියංගන වැඩබලන මහේස්ත්‍රාත් එස්. ගෝවින්ද මහතා පරික්ෂණය සිදු කළ අතර එම කාන්තාව මියගිය ආකාරය අනාවරණය කර ගත නොහැකි නිසා පශ්චාත් මරණ පරික්ෂණය සදහා දේහය බදුල්ල මහ රෝහල වෙත යවන ලෙස නියෝග කළේය..මේ ආකාරයෙන් මියගොස් ඇත්තේ විජේකෝන් මුදියන්සේලාගේ අනුලා කුමරිහාමි නම් වයස 49ක තිදරු මවකි. ඇය පිදිංචිව සිට ඇත්තේ ඩි එල් 12, හැංගුම, මිල්ලැත්තෑව, ගිරාදුරුකෝට්ටේය. හේමලතා විජේසුන්දර අංක 24, තිස්සමාවත, මහියංගන (මහියංගන මැලිබන් ඇගලුම් කම්හල පිටුපස) යන නිවසේ හිමිකාරියගේ උපස්ථායකවරිය ලෙස ඇය සේවය කර ඇති අතර පසුගිය 26 දින සවස සිට ඇය එම නිවසින් අතුරුදහන්ව සිට ඇත.මේ සම්බන්දයෙන් මියගිය කාන්තාවගේ බැනා විසින් මහියංගන පොලිසියට පැමිණිල්ලක්ද ඉදිරිපත් කර ඇත. නැති වු කාන්තාව පිළිබද ඇයගේ පවුලේ ඥාතින් සොදිසි කිරිමේදි ඇයගේ මෘත ශරිරය ඇය සේවය කළ නිවස පිටුපස කුඹුරක තිබි යොයා ගෙන ඇත.මහියංගන සහකාර පොලිස් අධිකාරි සුජිත් වෙදමුල්ල මහතාගේ ප්‍රධානත්වයෙන් මහියංගන පොලිස් ස්ථානාධිපති ප්‍රධාන පොලිස් පරික්ෂක එස්. වික්‍රමසිංහ අධික්ෂණයෙන් අපරාධ අංශයේ ස්ථානාධිපති ඒ. චතුරංග මහතා ඇතුළු මහියංගන පොලිසියේ නිලධාරින් පරික්ෂණ කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408308</link>
    <topic>හලාවත පොලිස් නිලධාරීන්ට මැර ප්‍රහාර</topic>
    <author>මුන්නේශ්වරම සමුහ ඊ. සී. ප්‍රනාන්දු</author>
    <content>හලාවත මුන්නේශ්වරමේදී සහ දංකොටුවේදී පොලිස් නිලධාරීන් දෙදෙනකු මැර ප්‍රහාරයකට ලක් විය. පෙරේදා (28) සහ ඊයේ (29) අළුයම හලාවත සහ දංකොටුව ඔවුහු රෝහල්වලට ඇතුළත් කර ඇත.පුත්තලම දිස්ත්‍රික් පාර්ලිමේන්තු මන්ත්‍රිවරයකුගේ දංකොටුවේ පිහිටි නිවසේ රැකවරණයට යොදවා සිටි ‍දංකොටුව පොලිස් ස්ථානයට අනුයුක්තව සේවය කරන පොලිස් කොස්තාපල්වරයකු පෙරේදා (28) රාත්‍රී 8.30ට පමණ මන්ත්‍රී නිවසේ රාජකාරි කරමින් සිටියදී මැරයකුගේ ප්‍රහාරයකට ලක්ව බරපතල තුවාල ලබා දංකොටුව දිසා රෝහලට ඇතුළත් කළ බව දංකොටුව පොලිසිය කියයි.එම පහරදීම බීමතින් ආ මැරයකුගේ ක්‍රියාවක් බවද ජංගම දුරකතන චාරයක් සම්බන්ධයෙන් හට ගත් කතාවක් දුර දිග යාමෙන් මේ ගැටුම හට ගත් බවත් කියන පොලිසිය සැකකාර තරුණයා අත්අඩංගුවට ගෙන ඇත.ඒ අතර ඊයේ (29) අළුයම හලාවත පික්කුලමේ තිබු බුරැපොලක් වැටලීමකට ගිය විට එහි සිටි පිරිස පොලිස් නිලධාරින්ට පහර දී ඇති අතර එහිදි දෙපාර්ශවය අතර සිදු වූ ගැටුමෙන් පුද්ගලයකු සහ උප පොලිස් පරික්ෂකවරයකු තුවාල ලබා රෝහල් ගත් කළ බව හලාවත පොලිසිය කියයි. එහිදි සුදු සෙල්ලමේ නිරතව සිටි 7ක්ද රුපියල් 7,000ක මුදලක් සමග පොලිස් අත්අඩංගුවට ගෙන ඇත.හලාවත සහ දංකොටුව පොලිසි වැඩිදුර පරික්ෂණ සිදු කරති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r1408309</link>
    <topic>හොරණ ග්‍රාමීය පාසල් සංවර්ධනයටරුපියල් දසලක්ෂ 27ක් ලබාදෙයි</topic>
    <author>හොරණ විශේෂ එම්. ඩී. වී. විජයනාථ</author>
    <content>හොරණ හා ඉංගිරිය ප්‍රදේශයේ ග්‍රාමීය පාසල් සංවර්ධනය කිරීම සඳහා ආර්ථික සංවර්ධන අමාත්‍යාංශය මඟින් රුපියල් මිලියන 27ක මුදලක් ලබා දී ඇතැයි කළුතර දිස්ත්‍රික් පාර්ලිමේන්තු මන්ත්‍රී විදුර වික්‍රමනායක මහතා පවසයි.ඒ අනුව දැනට හොරණ ප්‍රදේශයේ පාසල් 24ක් හා ඉංගිරිය ප්‍රදේශයේ පාසල් 22ක් තෝරාගෙන ඇත.පාසල්වල වැසිකිළි කැසිකිළි සෑදීම, පුස්තකාල සෑදීම, ආරක්ෂිත වැටවල් ගැසීම, පංතිකාමරවල දැල් ගැසීම, අත්‍යවශ්‍ය පංතිකාමර ඉදිකිරීම, ආදී ව්‍යාපෘති රැසක් මේ යටතේ සිදුකරන බවද විදුර වික්‍රමනායක මහතා වැඩිදුරටත් පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r14083010</link>
    <topic>බස්නාහිර පළාත් පාලන ආයතන 21කමධ්‍ය පරිමාණ කොම්පෝස්ට් නිෂ්පාදන ව්‍යාපෘති</topic>
    <author>කැස්බෑව සංචාරක ධර්මසිරි සුරවීර</author>
    <content>බස්නාහිර පළාත් අපද්‍රව්‍ය කළමනාකරණ අධිකාරිය බස්නාහිර පළාතේ පළාත් පාලන ආයතන 21ක මධ්‍ය පරිමාණ කොම්පෝස්ට් නිෂ්පාදන ව්‍යාපෘති ආරම්භ කර ඇති බවත් මේ වන විට එම ව්‍යාපෘති ඉතාම සාර්ථක අන්දමින් ක්‍රියාත්මක කරගෙන යන බවත් බස්නාහිර පළාත් අපද්‍රව්‍ය කළමනාකරණ අධිකාරියේ අධ්‍යක්ෂ නලීන් මාන්නප්පෙරුම මහතා ප්‍රකාශ කළේය.මෙම මධ්‍ය පරිමාණ කොම්පෝස්ට් නිෂ්පාදන ව්‍යාපෘති හරහා දිනකට අපද්‍රව්‍ය මෙට්ට්‍රික් ටොන් 250ක් කොම්පෝස්ට් බවට පත් කරන බවද ඒ මහතා සඳහන් කළේය.කළුතර ඕමන්ත කොම්පෝස්ට් නිෂ්පාදන ව්‍යාපෘතිය මගින් දිනකට අපද්‍රව්‍ය මෙට්ට්‍රික් ටොන් 40ක් කොම්පෝස්ට් බවට පත්කරන බව සඳහන් කළ අධ්‍යක්ෂවරයා කරදියාන නව මිහිසරු කොම්පෝස්ට් නිෂ්පාදන ව්‍යාපෘතිය තුළින් දිනකට අපද්‍රව්‍ය මෙට්ට්‍රික් ටොන් 50ක් කොම්පෝස්ට් බවට පත් කිරීමට බලාපොරොත්තු වන බව කීය.දිනකට නාගරික අපද්‍රව්‍ය මෙට්ට්‍රික් ටොන් 3700ක් ජනනය කරමින් ශ්‍රී ලංකාවේ ප්‍රමුඛයා බවට බස්නාහිර පළාත් සභාව පත්ව ඇතැයිද හෙතෙම සඳහන් කළේය.බස්නාහිර පළාතේ අපද්‍රව්‍ය කළමනාකරණය සඳහා බස්නාහිර පළාතේ පළාත් පාලන ආයතනයන් විශාල කාර්ය භාරයක් සිදු කරන බව පැවැසු අධ්‍යක්ෂවරයා ජනතාවද මේ සඳහා‍ සුවිශේෂි වූ දායකත්වයක් ලබාදෙන බව කීය.අද පළාත් පාලන ආයතන හා මහජනතාව අපද්‍රව්‍ය කළමනාකරණයට ක්‍රම ක්‍රමයෙන් අවතීර්ණ වෙමින් සිටින බව පැවසු බස්නාහිර පළාත් අපද්‍රව්‍ය කළමනාකරණ අධිකාරියේ අධ්‍යක්ෂ නලින් මාන්නප්පෙරුම මහතා ශ්‍රී ලංකාවේ සිදුවන ශීඝ්‍ර ආර්ථික සංවර්ධනය අනුව අද අපද්‍රව්‍ය කළමනාකරණය කාලීන අවශ්‍යතාවයක් බවට පත්ව ඇති බවද ප්‍රකාශ කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r14083011</link>
    <topic>පමුණුගම මහජන බැංකුව ඉදිරිපිට වැසි දිනවල දී මඩ වගුරක්</topic>
    <author>ඡායාරූපය :- පමුණුගම සමූහ ඩී. එන්. බී. කිරිහෙට්ටි</author>
    <content>පමුණුගම මහජන බැංකුව ඉදිරිපිට වැසි දිනවල මඩ වගුරකි. වැහි ජලය බැසීමට කානු ක්‍රමයක් නොමැති කමින් මෙසේ බැංකුව ඉදිරිපිට වතුර ගොඩ ගැසෙයි.බෝපිටිය මංසන්දියේ පිහිටා ඇති මෙම ජලය බැසයාමට ක්‍රමවේදයක් සකස් කර දෙන ලෙස අදාළ බලධාරින්ගෙන් ජනතාව ඉල්ලා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=r14083012</link>
    <topic>ප්‍රමිතියකට නැතිලුණු අලෙවි කරලා</topic>
    <author>වාද්දුව සමූහ - එස්. ආර්. පියදාස</author>
    <content>නියමිත ප්‍රමාණයට වඩා අඩුවෙන් අයඩින් යොදන ලද මේස ලුණු අලෙවියට තබා තිබූ මාලමුල්ල වෙළෙඳසල් හිමිකාර කාන්තාවකට පානදුර අතිරේක මහේස්ත්‍රාත් සඳුන් විතාන මහතා විසින් රුපියල් 7500/=ක දඩයක් නියම කරන ලදී.මෙසේ දඩ නියම වූයේ පානදුර, මාලමුල්ල, වැවගොඩහේන සිල්ලර වෙළෙඳ සලක් පවත්වාගෙන ගිය කාන්තාවකටය.මේ තැනැත්තිය අත්අඩංගුවට ගෙන මනුෂ්‍ය පරිභෝජනයට නුසුදුසු පාරිභෝගික භාණ්ඩ අලෙවි කිරීමේ චෝදනාව යටතේ අධිකරණයට යොමුකර තිබුණේ පාණදුර සෞඛ්‍ය වෛද්‍ය නිලධාරී කාර්යාලයේ මාලමුල්ල මහජන සෞඛ්‍ය පරීක්ෂක එස්. එම්. එස්. සංජීව මහතා විසිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=s140830_1</link>
    <topic>ලෝක කැරම් ශූරතාවලිය මාලදිවයිනේ</topic>
    <author>[2014-08-30 09:30]</author>
    <content>ලෝක කැරම් ශූරතා තරඟාවලිය සැප්තැම්බර් 13 වැනිදා සිට 17 වැනිදා දක්වා මාලදිවයිනේදී පැවැත්වීමට කටයුතු යොදා ඇත.මේ සඳහා ශ්‍රී ලංකාව නියෝජනය කරමින් ක්‍රීඩක ක්‍රීඩිකාවන් 08 දෙනෙකු සහභාගී වීමට නියමිතය. ඔවුන් සැප්තැම්බර්12 වැනිදා දිවයිනෙන් පිටත්වයාමට සැලසුම් කොට තිබේ.මෙය සෑම වසර 04 කට වරක්ම පැවැත්වෙයි. මෙවර පැවැත්වෙන්නේ 04 වන වරටය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=s1408301</link>
    <topic>කෝටි 13ක වියදමින් කොළඹ ඉදිවනපාපන්දු සංකීර්ණයට ගිවිසුම් අස්සන් තබයි</topic>
    <author>ප්‍රින්ස් ගුණසේකර</author>
    <content>රුපියල් කෝටි 13ක වියදමින් කොළඹ හෙන්රි පේද්‍රිස් ක්‍රීඩාපිටිය ජාත්‍යන්තර පාපන්දු සංකීර්ණයක් බවට පරිවර්ථනය කිරීමේ ගිවිසුමට අස්සන් තබයි.ලෝක පාපන්දු සම්මේලනයේ ආධාර ඇතිව ඉදිවන දැවැන්තම ව්‍යාපෘතියක් වන මෙයට කොළඹ නගරාධිපති ඒ.එච්.එම්.මුසාමිල් හා ශ්‍රී ලංකා පාපන්දු සභාපති රංජිත් රුද්‍රිගු යන මහත්වරු අස්සන් තැබූහ.ජගත් පාපන්දු සම්මේලනයේ දකුණු හා මධ්‍යම කළාපීය සංවර්ධන කටයුතු භාර නිලාධාරී ඉන්දීය ජාතික ශෂී ප්‍රභාකරන් මහතා ඉදිරියේ අස්සන් කළ ගිවිසුම ප්‍රකාරව කෘතිම ක්‍රීඩා පිටියක් බවට හෙන්රි පේද්‍රිස් පිටිය පරිවර්තනය වනු ඇත.කොළඹ නගරාධිපති නිල කාමරයේ අස්සන් කළ මේ ගිවිසුමට අනුව අදියර කිහිපයක් යටතේ හෙන්රි පේද්‍රිස් ක්‍රීඩා සංකීර්ණය තුළ නවීන ක්‍රීඩාගාරයක්, දේශන ශාලාවක්, කායවර්ධන මධ්‍යස්ථානයක්, ක්‍රීඩකයන්ට හා පුහුණුකරුවන්ට නේවාසිකාගාරයක් ඉදිවේ. එමෙන්ම දිවා-රාත්‍රි තරග පැවැත්විය හැකි නවීන තාක්ෂණයෙන් යුත් ආලෝක ධාරා පද්ධතියක් ද සැක‍සෙයි.ගිවිසුම් අස්සන් කිරීමෙන් අනතුරුව කොළඹ නගරාධිපති ඒ.එච්.එම්.මුසාමිල් මහතා පැවැසුවේ මෙය නගර සභාව සතු ක්‍රීඩාංගණයක් බදු දීමක් නොවන බවයි."ඇතැම් අය මේ හොඳ හිතින් කරන ක්‍රියාව වැරදි ලෙස හුවා දක්වනවා. මෙතෙක් ක්‍රීඩකළ ක්‍රීඩා සමාජවලට හා ක්‍රීඩකයන්ට ඉදිරියෙත් හෙන්රි පේද්‍රිස් පිටියේ දොරටු විවෘතයි. අපට අවශ්‍ය වුයේ ප්‍රදේශවාසීන්ට හොඳ ක්‍රීඩා පහසුකම් ලබාදීමයි.මෙය ඉදිවු පසු දින 180ක් නගර සභාවටත් දින 180ක් පාපන්දු සම්මේලනයටත් ක්‍රීඩා කිරීමේ අවස්ථාව තිබෙනවා. පරිපාලනය නගර සභාව හා පාපන්දු සම්මේලනය එක්ව 'පාලන කමිටුවක්' මගින් සිදුවෙනවා" යැයි මුසාමිල් මහතා පැවැසීය. ශ්‍රී ලංකා පාපන්දු සම්මේලනයේ සභාපති රංජිත් රුද්‍රිගු මහතා පැවැසුවේ නගර සභාව හා පාපන්දු සම්මේලනය අවස්ථා කිහිපයකදී ගිවිසුම් අස්සන් කර ඇතත් එම පැරණි ගිවිසුම්වලට වඩා මෙහි අවබෝධතාව නිරවුල් බවයි."පාපන්දු සම්මේලනයට වසර 75ක් ගෙවෙද්දී මෙවැනි දැවැන්ත කාර්යයකට එළැඹීම පිළිබඳ සතුටට පත්වෙනවා. ශ්‍රී ලංකාවේ ඉදිවන පළමු කෘත්‍රීම පාපන්දු පිටිය මෙයයි. අදියර කිහිපයකින් අංග සම්පූර්ණ ක්‍රීඩාංගණයක් මෙහි ඉදිවෙනවා" යැයි රංජිත් රුද්‍රිගු මහතා පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=s1408305</link>
    <topic>එක්දින තරගමාලාවේ ජය කාටද ? තීරණය අද දඹුල්ලේ දී</topic>
    <author>වර්නන් ගුණසේකර</author>
    <content>ක්‍රිකට් ක්‍රීඩා ලෝලීන්ට අමතක නොවන සටන්කාමී එක්දින ක්‍රීඩාවකින් සංග්‍රහ කළ ශ්‍රී ලංකාව හා සංචාරක පාකිස්තානය තරගමාලාවේ ජයග්‍රහණය අත්කර ගැනීමේ අරමුණින් යුතුව අද දඹුල්ල තරග බිමට පිවිසෙති.දෙපිල අතර තරග තුනකින් සමන්විත ජාත්‍යන්තර එක්දින ක්‍රිකට් තරගමාලාවේ අවසන් තරගය වන මෙය පෙරවරු 10.00 ට ආරම්භ වෙයි.මීට පෙර හම්බන්තොටදී පැවැති තරග දෙකේදී පාකිස්තානය කඩුලු 4කින් පළමු තරගයද, ශ්‍රී ලංකාව ලකුණු 77කින් දෙවැනි තරගයද ජය ගත්හ.තියුණු මුහුණුවරක් ගත් දෙවැනි තරගයේදී දැවැන්ත ඉනිමක් වාර්තා කළ ශ්‍රී ලංකාව කඩුලු 9කට ලකුණු 310ක් රැස්කළ අතර පාකිස්තානයට ලබා ගත හැකිවූයේ ඕවර 43යි පන්දු 5ක් ඇතුළත ලකුණු 233ක් පමණි.එම තරගයේදී කණ්ඩායම් දෙකේම වෙනස සිදුවූයේ ඉනිම දෙකේදීම පසුව එළැඹි අවස්ථාවලදීය. ඇන්ජලෝ මැතිව්ස් හා තිසර පෙරේරා පන්දු 57කින් ලකුණු 87ක් ලබා ගනිමින් ලකුණු 310ක මුළු ලකුණු සංඛ්‍යාවක් කරා ගෙන යාමට පෙර 38 වැනි ඕවරය වන විට ශ්‍රී ලංකා කඩුලු 6ක් ලකුණු 194කට බිඳ වැටී තිබිණි.මිස්බා උල්-හක් ලකුණු 36කට දැවී යාමෙන් පසුව ඉනිම ලකුණු 233කට කඩා වැටීමට පෙර පාකිස්තානය 36 වැනි ඕවරය වන විට කඩුලු 4ක් පමණක් දැවී ලකුණු 192ක් රැස්කර ගෙන සිටියේය.හතළිස් වැනි ඕවරය අවසන් වන විට දෙපිලේම කඩුලු හය බැගින් බිඳ වැටී තිබිණි. එහෙත් ඒ වන විටත් තරගයේ පෙරමුණ ගෙන සිටියේ පාකිස්තානයයි.ශ්‍රී ලංකාව ලබා ගෙන සිටි ලකුණු 209 ට පිළිතුරු වශයෙන් පාකිස්තානය ලකුණු 222ක් ලබා ගෙන සිටියේය. එහෙත් ඔවුන්ගේ ඉතිරි කඩුලු 4 තවත් ලකුණු 11කදී බිඳ වැටිණි. ශ්‍රී ලංකාව තවත් කඩුලු 3ක් පමණක් අහිමි කරගෙන ලකුණු 101ක් ලබා ගත්තේය. අති දක්ෂ එක්දින ක්‍රිකට් ක්‍රීඩාවක නියැළුනු ශ්‍රී ලංකාව සූදානම් සහිතව, ගණනය කරමින් ලකුණු රැස් කළේය. තිසර පෙරේරාගේ පිතිහරඹය උපරිම තත්ත්වයේ තිබිණි.‘තරගයේ වීරයා’ වූ ඔහු හතරේ පහර 5ක් සහ හයේ පහර 4ක් එල්ල කරමින් පන්දු 37කින් ලකුණු 65ක් ලබා ගත්තා පමණක් නොව ඕවර තුනක පන්දු යැවීමෙන්ද දස්කම් දක්වමින් ලකුණු 19කට කඩුලු 3ක් ලබා ගත්තේය.නායක මැතිව්ස් නැවත වතාවක් ශතකයක් පෙනි පෙනී තිබියදී ලකුණු 93කට දැවී ගියේය.මහේල ජයවර්ධන ද පිත්තෙන් හපන්කම් ප්‍රදර්ශනය කරමින් හතරේ පහර 8ක් සමග පන්දු 74කින් ලකුණු 67ක් රැස් කළේය. ඉනිමේ පසු අවස්ථාවලදී මැතිව්ස් හා තිසර වේගවත් පිතිහරඹයක නිරත වෙමින් ශ්‍රී ලංකාව දැවැන්ත මුළු ලකුණු ප්‍රමාණයක් කරා ගෙන ගියද ඒ සඳහා අඩිතාලම වැටුනේ මැතිව්ස් හා මහේලගේ පන්දු 141කින් ලකුණු 122ක සිවුවැනි කඩුලු සබඳතාවෙනි.නායක හා හිටපු නායක යුගළය ශ්‍රී ලංකා ඉනිම 62/3 සිට 184/4 දක්වා ඉහළට ගෙන ආහ.පාකිස්තාන පිළිතුරු ඉනිමේ පළමු කඩුල්ල ලකුණු 18කට බිඳ වැටී මොහමඩ් හෆීස් කඩුල්ලට පිවිසීමෙන් පසුව පාකිස්තානය නිරායාසයෙන් ලකුණු රැස් කරන්නට විය. ඒ වේගයට ‘බ්‍රේක්’ දැමුවේ ශ්‍රී ලංකා දඟ පන්දු යවන්නන්ය.තරගමාලාව දැන් දෙපිලටම විවෘතව තිබෙන බැවින් අද තරගය ඉතාමත් උණුසුම් වනු ඇත.දඹුල්ල ක්‍රීඩාංගණයේ ජාත්‍යන්තර එක්දින ක්‍රිකට් තරගයක් පැවැත්වෙන්නේ පසුගිය වසරේ නොවැම්බරයෙන් පසුවය.අවසන් වතාවට පැවැති තරගයේදී ශ්‍රී ලංකාව ඩක්වර්ත්/ලුවිස් න්‍යායට අනුව නවසීලන්තයට එරෙහිව ලකුණු 36ක ජයක් වාර්තා කළේය.දඹුල්ල තරග බිමේ මෙතෙක් ජාත්‍යන්තර එක්දින ක්‍රිකට් තරග 44ක් ක්‍රීඩා කර තිබේ. මෙයින් තරග 34කට ශ්‍රී ලංකාව සහභාගි වී තිබේ. එයින් තරග 24ක්ම ජය ගෙන සිටින ශ්‍රී ලංකාව පැරදී ඇත්තේ තරග 9කින් පමණි. එක් තරගයක විසඳුමක් තිබී නැත.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=s1408302</link>
    <topic>යාපනය ‍දුරෙයිඅප්පා ක්‍රීඩාංගණය ජාත්‍යන්තර මට්ටමට</topic>
    <author/>
    <content>ඉන්දීය රජයේ හා ශ්‍රී ලංකා රජයේ මූල්‍ය ආධාර මත යාපනය දුරෙයිඅප්පා ක්‍රීඩාංගණය ජාත්‍යන්තර පහසුකම්වලින් යුක්ත ක්‍රීඩාංගණයක් ලෙස නවීකරණය කිරීම නිමිත්තෙන් ආර්ථික සංවර්ධන ඇමැති බැසිල් රාජපක්ෂ, ඉන්දියානු මහකොමසාරිස් වයි.කේ.සිංහා මහත්වරුන්ගේ ප්‍රධානත්වයෙන් සිහිවටන ඵලකය නිරාවරණය කළ අයුරු.මේ අවස්ථාවට ක්‍රීඩා ඇමැති මහින්දානන්ද අලුත්ගමගේ, උතුරු පළාත් මහ ඇමැති සී.වී.විග්නේෂ්වරම්, සම්ප්‍රදායික කර්මාන්ත හා කුඩා ව්‍යවසාය සංවර්ධන ඇමැති ඩග්ලස් දේවානන්ද, උතුරු නැ‍ඟෙනහිර ආණ්ඩුකාර ජී.ඒ‍.චන්ද්‍රසිරි, යාපනය නගරාධිපතිනී යෝගේෂ්වරී පටිගුණරාජා මහත්ම මහත්මීන්ද සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=s1408303</link>
    <topic>ශ්‍රී ලංකා-සී ෂෙල්ස් පාපන්දු තරගාවලිය සමවෙයි</topic>
    <author/>
    <content>සංචාරක ශ්‍රී ලංකා පාපන්දු පිල හා සී ෂෙල්ස් ජාතික පිල අතර සී ෂෙල්ස්හිදී පැවැති දෙවැනි තරගයේදී ශ්‍රී ලංකාවට ගෝල් 3-0ක පරාජයක් හිමිවිය.ශ්‍රී ලංකා පිලේ පළපුරුදු ක්‍රීඩකයන් හයදෙනකුම විවේක ගන්වා යොවුන් ක්‍රීඩකයන්ට අත්දැකීම් ලබාදුන් මේ තරගයේදී මුල සිටම සී ෂෙල්ස් ක්‍රීඩකයෝ ඉදිරියෙන් සිටියහ. ශ්‍රී ලංකා පිල පළමු තරගයේදී ගෝල් 2-1ක ජයක් ලැබූ හෙයින් තරගාවලිය 1-1ක් ලෙස ජයපරාජයෙන් තොරව නිමාවට පත්විය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=s1408304</link>
    <topic>භාරත අනුස්මරණ එල්ලේ 31දා</topic>
    <author>ඒ.සුමනසේන කොළොන්නාව සමූහ</author>
    <content>සමස්ත ලංකා මැදපෙරදිග සේවා සංවිධානයේ හංවැල්ල ශාඛාව සංවිධාන කරන භාරත ලක්ෂ්මන් ප්‍රේමචන්ද්‍ර අනුස්මරණ අභියෝගතා පස්කොන් එල්ලේ තරගාවලිය හෙට (31) පෙ.ව.10.00සිට ඉහළ බෝමිරිය කිංස්ලි ටී.වික්‍රමරත්න ක්‍රීඩාංගණයේදී පැවැත්වේ.මේ තරගාවලියට ශ්‍රී ලංකා යුද හමුදා, කොළොන්නාව සාමකාමී, ඉහළ බෝමිරිය පුබුදු, හුණුපිටිය ශ්‍රී එකමුතු හා රාගම සුහද කණ්ඩායම් එක්වෙති.තරගාවලියේ ජය සංකේත ප්‍රදානය සමග ශ්‍රී ලංකා එල්ලේ ක්‍රීඩාව වෙනුවෙන් කාලය හා ශ්‍රමය කැපකළ ප්‍රවීණ ක්‍රීඩකයන් තිස්දෙනකුට උපහාර සම්මාන පිරිනැමීමක්ද සිදු කෙ‍රේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=s1408306</link>
    <topic>නිලුකදිනුක පරදිති</topic>
    <author/>
    <content>ඩෙන්මාර්කයේ පැවැත්වෙන ලෝක ශූරතා බැඩ්මින්ටන් තරගාවලියට එක්ව සිටින නිලුක කරුණාරත්න හා දිනුක කරුණාරත්න පිරිමි ඒකළ තරගවලදී පරාජයට පත්වෙයි.නිලුක කරුණාරත්න පළමු වටයේදී ජර්මනියේ මාක් ස්විබ්ලර් අතින් 21-18 හා 21-11ක් ලෙස පරාජය වූ අතර දිනුක කරුණාරත්න දෙවැනි වටයේදී හොංකොංහී නැං චෙයි වෙතින් 19-21, 21-16 හා 21-13ක් ලෙස පරාජයට පත්විය.දිනුක පළමු වටයේදී යුක්රේනයේ වැලරි ඇට්රස්නොව් 18-21, 21-17 හා 21-16ක් ලෙස පරාජය කළේය.පසුගිය 25වැනිදා ආරම්භවු ලෝක බැඩ්මින්ටන් ශූරතාවලිය හෙට අවසන්වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=s1408307</link>
    <topic>‘බෝල්ට් එන්න තරගකර බලමු’ ලොව වේගවත්ම වයස්ගත ධාවකයාගෙන් අභියෝගයක්</topic>
    <author>ප්‍රින්ස් ගුණසේකර (විදෙස් පුවත් ඇසුරෙනි)</author>
    <content>වයස අවුරුදු 104ක් සපිරූ ලෝකයේ වේගවත්ම වයස්ගත ධාවකයාවූ ජපන් ජාතික හිදෙකිච් මියෙසාකි ලොව වේගවත්ම මිනිසා ලෙස සැලකෙන ජැමෙයිකාවේ උසේන් බෝල්ට්ට අභියෝගයක් එල්ල කරයි. 'බෝල්ට් එන්න අපි තරග කර බලමු' මියෙසාකි පවසයි.ලෝකයේ අවුරුදු 100ක් පසුකළ ක්‍රීඩකයන් අතුරින් වේගවත්ම ක්‍රීඩකයා ලෙස තත්පර 29.83කින් තරගය නිමකළ මියෙසාකි ජපන් ජාතිකයන් හඳුන්වන්නේ “ගෝල්ඩන් බෝල්ට්” ලෙසිනි. ඔහු පවසන්නේ තවත් අවුරුදු පහකින් ඔහුගේ සිහිනය සැබෑවන බවය. ඒ වයස අවුරුදු 110ට ආසන්න වෙද්දීද ලොව වයස්ගතම ධාවකයා ලෙස අඛණ්ඩව සම්මානයට පාත්‍රවීමය.“මා බෝල්ට් සමග තරග කරන්න කැමැතිය” ප්‍රංශ පුවත් සේවය සමග පැවැති සම්මුඛ සාකච්ඡාවකදී මියෙසාකි පැවැසීය. “මාගේ සිහිනය දිගටම පවත්වාගෙන යනවා. විනය, ස්‍යෙඛ සම්පන්න බව ක්‍රීඩකයකුට අවශ්‍යයි. එය ආරක්ෂා කිරීමට මා නිතර වගබලා ගන්නවා.ඒක මේ ලෝකේ හැමෝටම වැදගත්. ලෝක ශූර බෝල්ට්ටත් එක වැදගත්” ජපන් ප්‍රවීණයන්ගේ මලල ක්‍රීඩා තරගාවලියේදී ජය ලැබු මියෙසාකි මධ්‍යවේදීන්ට පැවැසීය.1910දී උපත ලැබු හිදෙකිච් මියෙසාකි මීටර් 100 තත්පර 9.58කින් නිමකළ උසේන් බෝල්ට්ට පවා හෝඩුවාවල් සැපයීම කාගේත් අවධානයට ලක්ව තිබේ.“මාගේ ශරීරය කුඩයි. මා ගන්නා ආහාර පිළිබඳ විශාල ලෙස සැලකිලිමත් වෙනවා. මා අහාර ගන්නාවිට හොඳට එය තිස්වරක් විතර හපනවා. ඒක උදරයට විශාල සහනයක්. දිවීමට විශාල පහසුවක් ආහාර හොඳින් සැපීය. ජෑම් ටිකක් ආහාරයට එක් කිරීමත් මගේ පුරුද්දක්” මියෙසාකි පැවැසීය.ඔහු උසින් මීටර් 1.53ක් හා බරින් කිලෝග්‍රෑම් 42කින් යුක්ත අයෙකි. මියෙසාකි ධාවන තරගවලට පිවිස ඇත්තේ වයස අවුරුදු 92දී පමණය. වයස්ගත අය ධාවනයේ යෙදෙන අයුරු රූපවාහිනියෙන් දැක තමා තුළ ගොඩනැගුණු ආත්ම විශ්වාසයෙන් තරගයට පිවිස ජයගත් බව ඔහු පවසයි.“මට වයස වැඩි නිසා තරගයේ ආරම්භක 'වෙඩි හඩ' ඇහෙන්නේ තත්පර කිහිපයක් පහුවෙලා. එක් පමණයි බාධාව. මගේ වේගය හොඳ බව මට හැටහෙනවා” ලබන මාසයේ 105වැනි උපන්දිනය සමරණ හිදෙකිච් මියෙසාකි සඳහන් කළේය.මේ ධෛර්යවන්ත ක්‍රීඩකයා ලොව වේගවත්ම මිනිසා සමග ධාවනයේ යෙදෙන අයුරු බලා සිටීමට බොහෝ අය උනන්දුවෙන් පසුවේ.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=f1408301</link>
    <topic>ඌව ජයග්‍රහණය ස්ථිරයි</topic>
    <author>සාකච්ඡා කළේ බුද්ධිකා බ්‍රාහ්මණගේ</author>
    <content>දේශපාලනික වශයෙන් සන්ධානගතවීම ප්‍රජාතන්ත්‍රවාදය අරුත් ගැන්වීමක් වුවද, ජාතික රාජ්‍යවැනි සංකල්පයකට අනුගතවීමේදී මතුවන පරස්පර විරෝධතා හේතුවෙන් පොදු මත ක්‍රියාත්මක කිරීමේ දුෂ්කරතා ඇතිවීම අනිවාර්ය සාධකයක්. මේ පිළිබඳවත් ඌව පළාත්සභා මැතිවරණය හා ඉදිරියේ පැවැත්වීමට නියමිත මැතිවරණ සහ දේශපාලනික වාතාවරණය පිළිබඳවත් අදහස් දක්වන්නේ එක්සත් ජනතා නිදහස් සන්ධානයේ ලේකම් පාරිසරික හා පුනර්ජනනීය බලශක්ති අමාත්‍ය සුසිල් ප්‍රේමජයන්ත මහතායි.* මේ දිනවල ආණ්ඩු පක්ෂය වගේම විපක්ෂයත් පක්ෂ ප්‍රතිසංවිධාන කටයුතු ආරම්භකර තිබෙන්නේ මැතිවරණ ඉලක්ක කරගෙනද?ශ්‍රී ලංකා නිදහස් පක්ෂය මේ දිනවල දීපව්‍යාප්තව ආසන මට්ටමින් ප්‍රතිසංවිධාන කටයුතු සිදුකරනවා.ග්‍රාමීය මට්ටමින් ක්‍රියාත්මක වන සංවිධාන ජාලය තවදුරටත් ශක්තිමත්ව ගොඩනැගීම මූලික අරමුණයි. මා නියෝජනය කරන කඩුවෙල ආසනයේ සමුළුවට ප්‍රාදේශීය සංවිධායකයින් දේශපාලන ක්‍රියාකාරිකයින් දහසකට ආසන්න පිරිසක් සහභාගිවේ යයි අපේක්ෂා කරනවා. මැතිවරණ පැවැත්වුනත් නැතත් ශ්‍රී ලංකා නිදහස් පක්ෂය ශක්තිමත්ව ගොඩනැගීම සඳහා පක්ෂ නායකත්වය දිගින් දිගටම සංවිධාන කටයුතු මෙහෙයවනවා. මෙවර ආසන මට්ටමින් පවත්වන්නේ ඒ දිගුකාලීන වැඩසටහනේ එක් පියවරක් පමණයි. ඡන්දය හෝ විපක්ෂයේ ප්‍රතිසංවිධාන කටයුතු විශේෂ හේතුවක් නොවෙයි.* ඌව පළාත් සභා මැතිවරණය සන්ධානයට පහසු ඉලක්කයක් බවද ඔබ පවසන්නේ.?ඌව මැතිවරණයේදී මොනරාගල, බදුල්ල දිස්ත්‍රික් දෙකම අපි ඉහළින් ජයග්‍රහණය කරනවා. නමුත් පසුගිය ඌව පළාත් සභා මැතිවරණ ප්‍රතිඵල ලැබේවියයි විශ්වාසයක් නෑ. 2009 ගියවර මැතිවරණය යෙදුනේ මානුෂීය මෙහෙයුම ජයග්‍රහණය කර මාස දෙකක පමණ කාලයකට පසුවයි. එදා ජනතාවගේ මූලිකම අපේක්ෂාව වුනේ යුද්ධය ජයග්‍රහණය කිරීමයි. එය ඉටුවීමේ සතුට වෙනුවෙනුයි මිනිස්සු අපිට ඡන්දය ලබාදුන්නේ. අද මිනිස්සුන්ගේ වුවමනාවන්, අපේක්ෂාවන් වෙනස්වෙලා විශේෂයෙන් ඒ ප්‍රදේශවලට නියඟය දරුණු ලෙස බලපෑම්කර තිබෙනවා. පළාත් සභා මට්ටමින් ජනජීවිතය නගාසිටුවීමට විශාල වශයෙන් සංවර්ධන ව්‍යාපෘති ක්‍රියාත්මක කර තිබුණත් එදා තත්ත්වය අද අපේක්ෂා කළ නොහැකියි.* එසේ කීමෙන් ඔබ පිළිගන්නවා ඡන්ද ප්‍රතිඵල එතරම් හොඳ නොවේවි කියලා?ඡන්ද ප්‍රතිඵල පිළිබඳව විශ්ලේෂණය කරන්නේ කලින් පැවතුණු මැතිවරණය සමඟයි. මම කියන්නේ පසුගිය මැතිවරණය සමඟ සැසඳීම පදනම් විරහිත බවයි. පවතින සමාජ දේශපාලන වාතාවරණය පිළිබඳව අපි අවබෝධ කරගතයුතුයි. මම නැවතත් කියන්නේ අපි ඌව කුමන බාධක තිබුණත් හොඳින් ජයග්‍රහණය කරනවා.* ප්‍රදේශ‍ෙය් දෙමළ මුස්ලිම් ඡන්ද පෙර පරිදිම ලැබේවියයි ඔබ විශ්වාස කරනවාද?මෙවර සන්ධානය නියෝජනය කරන මුස්ලිම් දෙමළ අපේක්ෂකයින් හය දෙනෙකු පමණ සිටිනවා. ඒ අයට හොඳ ඡන්ද ප්‍රමාණයක් ලබාගත හැකිවේවි.* දෙමළ සන්ධානයේ සහාය නැතිව කොහොමද හොඳ ප්‍රතිඵලයක් ලබාගන්නේ?බදුල්ල ප්‍රදේශයේ දෙමළ සන්ධානයට බලපෑම් කළහැකි මට්ටමේ ඡන්ද ප්‍රතිශතයක් ඇත්තේ නෑ. එය අපිට ගැටලුවක් නොවෙයි.* යුද්ධය අවසන්වීමත් සමඟම දේශපාලන විශේෂඥයින් පැවසුවේ රටක් විදිහට ඊළඟ පියවර විය යුත්තේ ජාතික රාජ්‍ය ගොඩනැගීම බවයි. තුනෙන් දෙකක බලයක් ඇති ශක්තිමත් ආණ්ඩුවක් වුවත් ඒ අරමුණට යාමේදී සන්ධානයක් ලෙස ගැටලු ඇතිවී තිබෙනවා නේද?ඇයි අපි දැන් ගොඩනගා තිබෙන්නේ ඒ ජාතික රාජ්‍යය ‍ෙනාවෙයිද? මේ ආණ්ඩුව ඇතුළේ සෑම ජාතියක්ම නියෝජනය වෙනවනෙ. සෑම ජාතියකගේම අවශ්‍යතා ඉටුවෙන සෑම කෙනෙකුගේම අදහස්වලට තැනක් ලබාදෙන ආණ්ඩුවක් අපි හදලා තියනවා.නමුත් සන්ධානයක් ලෙස කටයුතු කිරීමේදී බලය බෙදීම පිළිබඳ ගැටලු ඇතිවී තිබෙනවා නේද විශේෂයෙන්ම 13 වන ව්‍යවස්ථා සංශෝධන ක්‍රියාත්මක කිරීමේදීඋතුරේත්, නැගෙනහිරත් මැතිවරණ පවත්වලා පළාත්සභා ලබාදීලා, අපි 13වන ව්‍යවස්ථා සංශෝධන මැනවින් ක්‍රියාත්මක කර තිබෙනවා. බලය බෙදීම පිළිබඳව කිසිදු ගැටලුවක් ඇත්තේ නෑ.* තුනෙන් දෙකක බලයක් ඇති ශක්තිමත් ආණ්ඩුවක් බව කීවත් මේ ආණ්ඩුව තුළ සිටින්නේ ශ්‍රී ලංකා නිදහස් පක්ෂ මන්ත්‍රීන්ටත් වඩා එක්සත් ජාතික පක්ෂයේ සිට පැමිණි අය, යම් මොහොතක ඔවුන් නැවතත් විපක්ෂයට එකතුවීමට ඉඩ ඇති බවට විපක්ෂය මත පළකරනවා.විපක්ෂයේ පක්ෂවල සිට ආණ්ඩුවට එකතුවී සිටින මන්ත්‍රීවරු සියල්ලෝම අපහා එක්වී සිටින්නේ ශ්‍රී ලංකා නිදහස් පක්ෂයේ සාමාජිකත්වය ලබාගෙන. ඔවුන් සියල්ලෝම දැන් අපගේ පාක්ෂිකයෝ. විපක්ෂයේ මන්ත්‍රීවරු ආණ්ඩුව තුළ සිටිනවා යන අදහස වැරදියි. ඒ සෑම කෙනෙක්ම මේ ශ්‍රී ලංකා නිදහස් පක්ෂය් ප්‍රතිපත්ති පිළිබඳව පැහැදීමකින් යුතුවයි එක්වී තිබෙන්නේ. ආණ්ඩුවට එක්වී සිටින අය පිළිබඳව බොරු ප්‍රචාර නිර්මාණය කරන එක්සත් ජාතික පක්ෂයට තම පක්ෂයේ සිටින මන්ත්‍රීවරු ටිකවත් ආරක්ෂා කරගත නොහැකි තත්ත්වයකයි පසුවෙන්නේ.* සන්ධානයක් ලෙස කටයුතු කිරීමේදී කිසිදු ගැටලුවක් නොමැති බවද ඔබ පවසන්නේ.සන්ධානයන් කියන්නේ අදහස් ප්‍රතිපත්ති සමූහයක්. මෙහිදී බහුතර මතයටයි මූලිකත්වය ලැබෙන්නේ. එක්සත් ජාතික පක්ෂය ඉදිරියේදී ටී.එන්.ඒ. ආදී පක්ෂ එකතුකර පොදු විපක්ෂයක් නිර්මාණය ක‍ළොත් ටී.එන්.ඒ. වැනි පක්ෂවල අදහස් පිළිබඳවත් ඔවුන්ට සැලකීමට සිදුවෙනවා. ඔවුන් මුළුමනින්ම එකඟ නොවු‍ෙනාත් යම් ප්‍රමාණයකට හෝ ඔවුන්ගේ යෝජනාවලටත් පක්ෂපාතී වීමට සිදුවෙනවා. නමුත් එයින් අදහස් වෙන්නේ නෑ යූ.ඇන්. පී. එක ටී.එන්.ඒ. එකේ අදහස් මුළුමනින්ම ක්‍රියාත්මක කරනවා කියලා. ඒ වගේ තමයි පොදු සන්ධානවල වැඩකරන විට සැමගේම අදහස් පිළිබඳව සැලකිලිමත් විය යුතුයි. නම්‍යශීලීව කටයුතු කිරීමයි වැදගත් වෙන්නේ.* සංවර්ධනයට මූලිකත්වයක් දෙන ආණ්ඩුවක පාරිසරික ඇමැති තනතුර දැරීම පහසු කටයුත්තක්ද?පරිසර සංරක්ෂණය සංවර්ධනයේ අංගයක් ලෙස සලකන ආණ්ඩුවක පරිසර ඇමැතිවීම නිසා විශේෂත්වයක් නෑ. පරිසරය ආරක්ෂාකිරීම ඒ සඳහා නීති සම්පාදනය කිරීම ඊට අවශ්‍ය සමාජ ආකල්ප සංවර්ධනය කිරීම සඳහා අපි කටයුතු කරනවා.* රටේ එක් ප්‍රදේශයකට නියඟය බලපානවිට තවත් ප්‍රදේශයක නායයෑම් සිදුවෙනවා. පාරිසරික අසමතුලිතතාව ලෝකයටම දැනෙන ප්‍රශ්නයක් බවට පත්වෙලා. රටක් විදිහට මේ ඉදිරි අභියෝගයනට මුහුණදීම සඳහා අපිට වැඩපිළිවෙළක් තිබෙනවාද?පාරිසරික විපර්යාසයන් පිළිබඳව එක්සත් ජාතීන්ගේ සංවිධානය ප්‍රමුඛව ලෝක නායකයින්ගේ විශේෂ අවධානය යොමුවී තිබෙනවා. එක්සත් ජාතීන්ගේ පාරිසරික සම්මේලනය පැවැත්වීමට පෙර ලෝක නායකයින්ගේ සමුළුව පැවැත්වෙන්නේ ලෝකය ඒ පිළිබඳව දක්වන දැඩි සැලකිල්ල නිසාමයි.එල්නිනෝ තත්ත්වයන් අයිස්කඳු දියවීම් ආදිය පිළිබඳව අප හොඳ අවබෝධයකින් ඉන්නේ. අපි දන්නවා අපේ රට දුප්පත් බව. අයිස් කඳු දියවීම ජලගෝලය විශාලවීම අපිට බලපානවා. වෙරළ සංරක්ෂණය ගංගා ද්‍රෝනි ආරක්ෂා කිරීම සඳහා අපි දැනටමත් අවශ්‍ය පියවර ගෙන තිබෙනවා.* වනාන්තර ආරක්ෂා කිරීම සඳහා නීතිය බලාත්මක කළයුතු බවට ඔබ සඳහන් කර තිබුණා.වනාන්තර ආරක්ෂා කිරීම වන සංරක්ෂණ දෙපාර්තමේන්තුවට පමණක් කළ නොහැකියි. ඒ සඳහා නීතිය බලාත්මක කිරීම වැදගත් පවතින නීති ක්‍රියාත්මක කිරීම හා නව නීති සම්පාදනය කළ යුතු අංශ පවතිනවා. රටපුරා ‘වන සුරැකුම් කමිටු’ ස්ථාපිත කිරීමෙන් අපි අපේක්ෂා කරන්නේ මේ සඳහා ඇති ජනමතය වඩා ශක්තිමත් කිරීමටයි. මහින්ද චින්තන වැඩපිළි‍වෙළ යටතේ 2020 දී වන වගාව සියයට 35කින් වැඩි කිරීමයි අරමුණ. දැනට රටේ ඇති වන වැස්ම සියයට 29කට සීමා වෙනවා. මේ අනුව අපගේ ඉලක්කය හෙක්ටයාර හාරලක්ෂ පනස්දහසක පමණ බිම් ප්‍රමාණයක වන වගාව අලුතින් ඇති කිරීමට දැනටමත් මේ වන වගා කටයුතු අපි ආරම්භකර තිබෙනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=f1408302</link>
    <topic>පොදු ජන හදවත හඳුනන පක්ෂය</topic>
    <author>චින්තක සී. ගුණදාස ප්‍රධාන ලේකම් ශ්‍රී ලංකා නිදහස් කෘෂිකර්ම පර්යේෂණ හා නිෂ්පාදන සහකාර සංගමය</author>
    <content>ශ්‍රී ලාංකීය දේශපාලන ධාරාවේ ඉන්ද්‍රකීලයක් සේ නොසැලී සමාජ ප්‍රජාතාන්ත්‍රික ගමන්මඟක යමින් සඟ, වෙද, ගුරු, ගොවි , කම්කරු යන පංච මහා බලවේගයන් හී ප්‍රගතිශීලී ජනතා ව්‍යාපාරයක් ලෙසින් ආරම්භ වූ ශ්‍රී ලංකා නිදහස් පක්ෂය සිය 63 වසරක ගමන් මඟ සනිටුහන් කරන්නේ අභිමානයෙන් යුතුවයි.1951 සැප්තැම්බර් මස 02 දා එස්. ඩබ්. ආර්. ඩී. බණ්ඩාරනායක, ඩී. ඒ. රාජපක්ෂ, ශ්‍රී නිස්සංක, ජෝර්ජ් ආර් ද සිල්වා, ඒ. පී. ජයසූරිය සහ ඩී. එස්. ගුණසේකර යන ශ්‍රීමතුන්ගේ මූලිකත්වයෙන් ආරම්භ වූ ශ්‍රී ලංකා නිදහස් පක්ෂය අද දැවැන්ත වෘක්ෂයකි. යෝධ ජනතා ව්‍යාපාරයකි, ප්‍රගතිශීලී දේශපාලන කඳවුරේ පතාක යෝධයෙකි. සියලු ජාතීන් සිය හඳවතින් ම ශ්‍රී ලංකා නිදහස් පක්ෂය සමඟ රොද බැඳ ගනිති. වර්තමානය වන විට ජාතීන් අතර සංහිඳියාව ගොඩනැඟීම හා ජාතික සමගිය වෙනුවෙන් ශ්‍රී ලංකා නිදහස් පක්ෂයට ඇත්තේ පැහැදිලි දර්ශනයකි.ශ්‍රී ලාංකීය සංකීර්ණ සමාජ ව්‍යුහය තුළ සියලු ජාතීන්ගේ අයිතිවාසිකම් ආරක්ෂා කරමින් සාමය හා මානව හිමිකම් සෑම දෙනාට ම එක හා සමානව සාධාරණව හිමිකර දීමේ ගෞරවනීය වගකීම වත්මන් ශ්‍රී ලංකා නිදහස් පක්ෂ නායකයන් වෙත පැවරී ඇති අතර එකී වගකීම අධිෂ්ඨානශීලීව ඉටුකිරීමට පෙරමුණ ගෙන ඇත, එදා බණ්ඩාරනායක චින්තනයෙන් ආරම්භව අද මහින්ද චින්තන ඉදිරි දැක්ම දක්වා ගමන් ගත් 63 වසර තුළ ලාංකීය පොදු ජනයාට හිමිකරදුන් සහ අත්කරදුන් ජයග්‍රහණ අති විශාලය. වර්තමානයේ රටේ පොදු ජනතාව යම් කිසි වරප්‍රසාදයක් භුක්ති විඳිනවා නම් ඒ ශ්‍රී ලංකා නිදහස් පක්ෂය විසින් දිනා දුන් ජයග්‍රහණයක ප්‍රතිඵලයක් වන්නේ ය.1948 දී අධිරාජ්‍යවාදීන්ගෙන් නිදහස ලබා ගත්තත් එය අර්ථ ගැන්වූයේ එස්. ඩබ්. ආර්. ඩී. බණ්ඩාරනායක ශ්‍රීමතාණන් විසින් ය. ඒ කටුනායක හා ත්‍රීකුණාමලය බ්‍රිතාන්‍ය යුද කඳවුරු ඉවත් කරමින් ය. එසේ ලැබූ නිදහස අර්ථගන්වන විට එය සැබෑ යථාර්ථයක් බවට පත්කරනු ලැබුවේ 1972 දී ජනරජ පනත ලෝකයේ පළමු අගමැතිනිය වූ සිරිමාවෝ බණ්ඩාරනායක මැතිනිය ක්‍රියාත්මක කිරීම තුළින් ය. දශක 3ක සිට රට වෙලාගෙන පැවති කුරිරු කොටි ත්‍රස්තවාදයේ සාහසිකත්වයේ දේශපාලනය අතුගා දැමූවේ ශ්‍රී ලංකා නිදහස් පක්ෂය වත්මන් නායක ජනාධිපති මහින්ද රාජපක්ෂ මැතිතුමන් විසින්ය.ශ්‍රී ලංකා නිදහස් පක්ෂයේ මූලික ප්‍රතිපත්තිය ප්‍රජාතන්ත්‍රවාදී සමාජවාදයයි. එනම් මැද පිළිවෙතයි. පන්ති විරහිත සමාජ ක්‍රමයක් බිහි කිරීම වෙනුවෙන් කැප වී සිටී. එය සමාජවාදී මූලධර්මයක් ලෙස පිළිගන්නා ශ්‍රී ලංකා නිදහස් පක්ෂය නිදහස්ව කල්පනා කිරීම, අදහස් ප්‍රකාශ කිරීම, රැස්වීම් පැවැත්වීම, ආගම ඇදහීම සහ ඡන්ද බලය පාවිච්චි කිරීම යන පෞද්ගලික නිදහස තහවුරු කර ඇත. අග හිඟකමින්, බියෙන්, නූගත්කමින් හා රෝග පීඩාදියෙන් නිදහස් වීම සාමූහික නිදහස ලෙස සැලකේ. අධිකරණයේ ස්වාධීනත්වය ද ප්‍රජාතන්ත්‍රවාදයේ මූලධර්මයක් ලෙස සලකන අතරම, සංස්කෘතික පුනර්ජීවනය හා සංවර්ධනය ද ප්‍රජාතන්ත්‍රවාදී සිද්ධාන්තයකි. මෙවැනි ජනතා හිතවාදී මතවාදයක සිටිමින් මෙම තත්ත්වයන් නිවැරැදිව වටහාගත් පක්ෂ නායකත්වය පක්ෂයත්, ශ්‍රීලනිපය ප්‍රමුඛ සන්ධාන රජයත් නිවැරැදි මාර්ගයට ගෙන රට නිවරැදි ගමනක් ආරම්භ කර තිබීම රටවැසියාගේ යහපතට කාරණයකි.තිස් වසරක යුද්ධය අවසන් කර රට එක් සේසත් කරමින් ජාතීන් අතර සංහිදියාව තහවුරු කරගනිමින් දැවැන්ත භෞතික හා සමාජ සංවර්ධන යෝජනා ක්‍රමයන් ක්‍රියාත්මක කර ඇත. රාජ්‍ය සේවය ශක්තිමත් කරලීම උදෙසා සෑම රාජ්‍ය සේවකයෙකුගේ ම වැටුප් වැඩි කරමින්, උගත්කමට ගැළපෙන අයුරින් රාජ්‍ය සේවයේ රැකියා ලබා දෙමින් 1967 සිට පැවති උපාධිධාරීන්ගේ රැකියා හිඟය මුළුමනින් ම විසඳා රැකියා විරහිත උපාධිධාරී සංගම් අහෝසි කරනු ලැබූවේ උපාධිධාරීන් රාජ්‍ය සේවයට එක්කර ගනිමිනි. 2005 දී රාජ්‍ය සේවයට එක්කරගත්තා වූ නවකයින් ගණන ලක්ෂ 7 කි.විවිධ වූ දේශපාලන හා ආර්ථික ප්‍රතිසංස්කරණයන්හී ප්‍රතිඵලයක් ලෙසට රාජ්‍ය ආයතන පෞද්ගලීකරණය ආරම්භ වුවත් එය මුළුමනින් ම නවතා දමනු ලැබුවේ 2005 න් පසුවය.එසේ පෞද්ගලීකරණයට ලක් වූ සමහර ආයතන නැවත රජයට පවරා ගැනීම තුළින් ද රාජ්‍ය සේවය ශක්තිමත් කර ඇති බවට රටට සහතිකයක් ලබා දීමට ශ්‍රී ලංකා නිදහස් පක්ෂ ආණ්ඩුවට හැකි විය.එසේම වසා දැමීමට පිඹුරුපත් සකසා විනාශ කර දමා තිබූ ආයතන ලාභ ලබන ආයතන බවට පත්කරමින් නව රැකියා උත්පාදනය කරගැනීමට ද හැකි වූයේ මහින්ද චින්තන ඉදිරි දැක්ම තුළින් ය. එසේ යළි නඟා සිටවූ දැවැන්ත ආයතනයකි රාජ්‍ය වාණිජ නීතිගත සංස්ථාව (STC) මෙය එක්සත් ජාතික පක්ෂ ආණ්ඩු සමයේ සේවකයන් ඉවත් කර සියලු දේපළ විකුණා ඈවර කිරීමට පිඹුරුපත් සකසා තිබූ ආයතනයකි.නිවැරැදි නායකත්වයක් ලබා දෙමින් ආයතනයට සුදුසු ම පුද්ගලයන් පත්කරමින් මෙම ආයතන ‍නැවත රජයේ ආයතන බවට පත්කරමින් කෙරෙන යහපත ශ්‍රී ලංකා නිදහස් පක්ෂ පාක්ෂිකයින්ගේ පමණක් නොව සමස්ත ජනතාවගේ ම පැසසුමට ලක්වන්නකි.ගොවි ජනතාව කෙරෙහි එදාමෙන්ම අදත් ශ්‍රී ලංකා නිදහස් පක්ෂ ආණ්ඩු කටයුතු කරන ලද්දේ වගකීම් සහගතවයි. ගොවීන්ගේ ආයතන ශක්තිමත් කර දුන්නා පමණක් නොව වී වගාව සඳහා පොහොර සහනාධාරයක් දීම සහ යුද්ධය අවසන් වූ වහාම අනෙකුත් භෝග වගා ගොවීන්ට ද පොහොර සහනාධාරය ලබා දීම තුළින් ගොවීන්ට සහනයක් සලසා දී ඇත. 1977 න් පසු ඇතිවූ විවෘත ආර්ථිකය හේතුවෙන් ලංකාවේ කර්මාන්ත රාශියක් විනාශ මුඛයට පත් වූයේ අවාසනාවන්ත ලෙසට ය. ඒ අතර ශ්‍රී ලාංකීය කිරි කර්මාන්තය ද සහමුලින්ම කඩාගෙන වැටුණේ කිරිවලට වඩා වතුරවල මිල අධික වීමෙනි.එවැනි දේශීය කර්මාන්තවලට නැවත ජීවයක් දුන්නේ ශ්‍රී ලංකා නිදහස් පක්ෂයයි. වර්තමානයේ දිවි නැඟුම වැනි ජාතික වැඩසටහන් හරහා කිරිගොවීන් මෙන්ම කුඩා ව්‍යවසායකයන් බොහෝ දෙනෙකුගේ අත මීට සරු වී ඇත.එදා මෙදා තුරාවට ශ්‍රී ලංකා නිදහස් පක්ෂය රටට හිමිකර දුන් ජයග්‍රහණ සමඟ වර්තමානය තුළ ද ශ්‍රීලනිපය ප්‍රමුඛ සන්ධාන රජය රටට උරුම කරදී ඇති ප්‍රථිලාභය බොහොමයක් ඇත. ශ්‍රී ලාංකීය මාර්ග පද්ධතිය ඉතිහාසයේ පළමු වතාවට කොළඹ සිට ගමටත්, ගමේ සිට ඇති අනෙකුත් මාර්ග සියල්ලම හදා ඇති අතරම ‘අධිවේගී මාර්ග’ යන සංකල්පය යථාර්ථයක් බවට පත්කරමින් ක්‍රියාත්මක කරනු ලැබූවේ මෑතක දී ය. 2004 වන විට ලංකාවේ ප්‍රධාන මහා මාර්ගවල සමස්ත දුර ප්‍රමාණය කිලෝමීටර් 17,000 පමණ ය. එය අද වන විට කිලෝ මීටර් 31,000කි. ගෙවුණු දස වසර තුළ අලුතින් ඉදිකළ සහ මහාමාර්ග බවට පත්කළා වූ කිලෝ මීටර් සංඛ්‍යාව 14,000කි.ජනතා සේවය උතුම් කොට ගත් ශ්‍රි ලංකා නිදහස් පක්ෂයේ වත්මන් නායකත්වය අද ගැන පමණක් නොව ඉදිරි වසර 50ක අවශ්‍යතාවය ගැන බලමින් දූරදර්ශීව කටයුතු කිරීම නිසාවෙන් කතාවට පමණක් සීමා වී තිබූ හම්බන්තොට මාගම්පුර මහින්ද රාජපක්ෂ වරාය, මත්තල ජාත්‍යාන්තර ගුවන් තොටුපළ ඉදිකිරීම හා කටුනායක ජාත්‍යන්තර ගුවන්තොටුපළ වැඩි දියුණු කිරීමත්, කොළඹ, ගාල්ල, ත්‍රිකුණාමලය හා ඕලුවිල් වරායවල් සංවර්ධනය කිරීමට පියවර ගැනීමත් පොදු පහසුකම් ලෙස විදුලි බලය ලබා දීම අද වන විට 96%ක් සම්පූර්ණ කර තිබීම සන්නිවේදන පහසුකම් වැඩි දියුණු කිරීම සෑම පරවැසියෙකුට ම පිරිසිදු පානීය ජල පහසුකම් ඇතිකර දීම එය 2016 වන විට ලබා දී අවසන් කිරීමට ද සැලසුම් කිරීම සමඟ ග්‍රාමීය රෝහල් මෙන්ම ලංකාවේ සෑම රෝහලක් ම වැඩි දියුණු කිරීම තුළින් සෞඛ්‍ය පහසුකම් සංවර්ධනය කිරීම යන පොදු පහසුකම් සංවර්ධනය කිරීම අගය කළ යුතු කාර්යයක් වේ.නිදහස් අධ්‍යාපන සංකල්පයෙන් පසු අධ්‍යාපනයේ අද්විතීය වෙනස ඇතිවී තිබෙන්නේ මහින්ද චින්තනය හරහාය. එය අද රට තුළ අධ්‍යාපන ‍ක්ෂේත්‍රයේ මහාවිප්ලවයක් සිදුකරයි. දුනු ඊතල සහිත රතුගල ආදිවාසී දරුවන් සඳහා ද පරිගණක විද්‍යාගාරයක් සහිත අංගසම්පූර්ණ මහින්දෝදය පාසලකට හිමිකම් කියන්නට හැකියාව ලැබී ඇත. එවැනි මහින්දෝදය විද්‍යාගාර දහසක් ලංකාව පුරා ඉදිවෙමින් පවතී. වත්මන් ලාංකීය ශිෂ්‍ය පරපුර සයිබර් අවකාශයේ සැරිසැරීමට ඇවැසි මංපෙත් මේ තුළින් විවර කර දී ඇත.සමාජ සුබසාධනයත්, සංවර්ධනයත් පෙරටු කර ගනිමින් කටයුතු කිරීමේ දී රැකවරණයක් නොමැති මිනිසුන්ගේ රැකවරණය වෙනුවෙන් ද පෙනී සිටින්නට තරම් ශ්‍රී ලංකා නිදහස් පක්ෂ රජය කාරුණික විය. එය යුතුකමක් හා වගකීමක් ලෙසට පිළිගනිමින් කටයුතු කරයි. මේ සියලු සංවර්ධනයක් සිදුකරද්දී සමාජ යහපත වෙනුවෙන් ගෙන ඇති ක්‍රියාදාමයන් ද ඉතා වැදගත් ය. අද වන විට පොදු ස්ථානවල දුම්පානය නවතා දැමීමටත් අවශ්‍ය නීතිමය පියවර ගෙන ඇතිවා සේ ම සිගරට් පැකට්ටුව තුළ රූපමය අවවාද පළ කිරීම වෙනුවෙන් කටයුතු කිරීමත්, පොදු ස්ථානවල සහ පාරවල්වල බීමත්ව අශෝභන ලෙස හැසිරීම ද නවතා දමා ඇත. රටේ සෑම නගරයක් ම “පුර නැඟුම” යටතේ අලංකාර නගර ලෙසට ඉදිකෙරෙමින් පවතී. ලංකාවේ සෑම දරුවෙකු ම දහම් පාසල් යන තත්ත්වයකට පත්කර ඇත. ජාතික ගීයට ගෞරව කරන, ජාතික කොඩියට ගෞරව කරන පරමාදර්ශී සමාජයක් ගොඩ නගන්නට අවශ්‍ය පසුබිම අදවන විට සැකසී ඇත.අප හැමෝගෙම පක්ෂය වූ අභිමානවත් ශ්‍රී ලංකා නිදහස් පක්ෂය වර්තමානයේ රටට අවශ්‍ය මග කියන මාර්ගෝපදේශකයාය. ශ්‍රී ලංකා නිදහස් පක්ෂය පක්ෂයක් ලෙස අභ්‍යන්තර ප්‍රජාතන්ත්‍රවාදයට ඉහළ ම වටිනාකමක් ලබා දෙමින් කැප වීමට, අවංකභාවයට පක්ෂයේ ඉහළ දොර කවුළු සියල්ල විවෘත කර තබා ඇත. ඒ අනුව මේ දක්වා බිහි වූ නායක නායිකාවන් බොහෝය. පළමු පෙළ, දෙවන පෙළ, තෙවන පෙළ ආදී වශයෙන් නායක නායිකාවන් රාශියක් හරහා ශ්‍රී ලංකා නිදහස් පක්ෂයට නැවුම් වූ රුධිරය එන්නත් කර ඇත. අලුත් ශ්‍රී ලංකාවක් කරා යන ගමනේ දී පක්ෂය විසින් කරනු ලබන මගපෙන්වීම, කැපවීම සහ මෙහෙයවීම හෙට දවසේ රටේ සුභ අනාගතයක් උදෙසාය. එනිසාවෙන් ශ්‍රී ලංකා නිදහස් පක්ෂය තව බොහෝ කාලයක් විරාජමාන වන්නට අවැසි ශක්තිය ධෛර්යය නිබඳව ලබාදෙමින් එකමුතුව, එක්සිත්ව අපි අපේ පක්ෂය වටා රොඳ බඳිමු.අභිමානවත් ශ්‍රී ලංකා නිදහස් පක්ෂය සදාකල් දිනේවා!</content>
  </post><post>
    <category>NEWSPAPER</category>
    <date>
      <year>2014</year>
      <month>08</month>
      <day>30</day>
    </date>
    <link>http://www.dinamina.lk/2014/08/30/_art.asp?fn=f1408303</link>
    <topic>උතුරුකරයට වසන්තය ගෙන එන අච්චුවේලි කර්මාන්තපුරය</topic>
    <author>සටහන - සමදරා ජයසිංහ (යාපනයේ සංචාරයෙන් පසු)</author>
    <content>වර්තමානයේ ශ්‍රී ලංකාව තුළ සිදු කරන දැවැන්ත සංවර්ධන ක්‍රියාවලිය යටතේ මෙතෙක් අඳුරේ ගිලී සිටි ගම්බිම් නව ජවයකින් ප්‍රබෝධමත් වෙද්දී, යුද්ධය නිම කරමින් සාමයේ රිවි කිරණේ පහස ලැබූ උතුරුකරයට ද ඒ ජවය, ඒ ප්‍රබෝධය ‍එලෙසම අත්විඳින්නට හැකි විය.උතුරේ ජනතාවගේ ජීවන තත්ත්වය නඟාසිටුවමින් යාපන දිස්ත්‍රික්කය පුරා සිදුවන දැවැන්ත සංවර්ධන වැඩසටහන් පිළිබඳ නිරීක්ෂණ චාරිකාවක් පසුගියදා රජයේ ප්‍රවෘත්ති දෙපාර්තමේන්තුව විසින් සංවිධානය කරන ලදී.එහිදී යාපනය දිස්ත්‍රික්කයේ වත්මන් සංවර්ධන ක්‍රියාදාමය යටතේ රජයේ මුදල් විශාල ලෙස යොදවමින් එම ප්‍රදේශයේ යටිතල පහසුකම්, අධ්‍යාපන, සෞඛ්‍ය, කෘෂිකර්මික හා කර්මාන්ත ඇතුළු තවත් අංශ ගණනාවක් නඟාසිටුවීමේ ක්‍රියාවලිය කඩිනමින් සිදුකරන අන්දම දැකබලා ගත හැකි විය.එයට සමගාමීව සිදුවන විශාල ව්‍යාපෘති ගණනාවක් අතරින් යාපනයේ ආයෝජන ප්‍රවර්ධන කලාපය ද එම ප්‍රදේශයේ සිදුකරන සංවර්ධන වැඩසටහනේ ඉතා විශේෂ ව්‍යාපෘතියකි.යාපනය දිස්ත්‍රික්කයේ වලිකාමම් ප්‍රාදේශීය ලේකම් බලප්‍රදේශයේ අච්චුවේලි ග්‍රාමයේ ඉදිකරන මෙම කර්මාන්ත පුරය අක්කර 65 ක භූමි ප්‍රමාණයකින් යුක්තය. යුද සමයට පෙර අපට ආගන්තුක නොවූ යාපනයේ ද දකුණේ මෙන් ම, බස්නාහිර මෙන්ම විවිධ කර්මාන්ත ක්‍රියාත්මක වෙමින් තිබිණ. කන්කසන්තුරේ සිමෙන්ති කම්හල මෙන් ම 1970 දශකයේ ආරම්භ කළ කාර්මික ජනපදය ද එයට උදාහරණ සපයනු ලබයි. එවකට කර්මාන්ත 32 කට අධික ප්‍රමාණයක් මෙම කර්මාන්ත පුරය ආශ්‍රිත කරගෙන පැවැතිය අතර ඒ හරහා ඇතිවුණ ආර්ථික මෙන්ම සමාජීය දියුණුව ද, ශ්‍රී ලංකාවාසී සියලුම ජනතාව ජාති භේදයකින් තොරව භුක්ති විඳින ලදී.සිංහල, ද්‍රවිඩ ජනතාව අතර එදිනෙදා සිදුවූ ගනුදෙනු මෙන්ම ඒ හරහා ගොඩනැඟුණු මානව සබඳතා ද එදා පරම්පරාවට ආගන්තුක නොවීය.එදා දුම්රියෙන් කොළඹ ඉඳන් බඩු රැගෙන යාපනයට ගියා වගේම යාපනයෙන් බඩු රැගෙන කොළඹට ඒම ද එතරම් බිහිසුණු බවක් ගත්තේ නැත. නමුත් අවාසනාවන්ත ලෙස යුද්ධයේ සාපයට ලක්වීමෙන් මේ සියලු දේවල් කණපිට හැරිණ. අදටත් කන්කසන්තුරේ සිමෙන්ති කම්හල නිහඬව, නිසොල්මනේ හිඳී. 1970 දී ආරම්භ කළ කර්මාන්තපුරයට ද අත්වුණේ ඒ ඉරණමය. 1980 දශකයේ මැද භාගය වන තෙක් ක්‍රියාත්මක වුණු මෙම කර්මාන්ත පුරයට යුද්ධය නිසා දොරගුළු දැමීමට සිදු විය.පාරිසරික මෙන්ම අනෙකුත් මූලික අවශ්‍යතාවලින් ද පරිපූර්ණ අච්චුවේලි ප්‍රදේශයේ අක්කර 65 කින් යුතු මෙම භූමි ප්‍රදේශය නැවත ගොඩනැංවීමේ ක්‍රියාවලිය පිළිබඳ රජයේ අවධානය යුද්ධය අවසන් වූ වහාම යොමු විය. ඒ අනුව උතුරු වසන්තයට සමගාමීව 2011 වසරේදී එහි මූලික පියවර ගැනිණ. ඒ අනුව ශක්‍යතා අධ්‍යයනයකින් පසු නගර හා කාර්මික නිර්මාණ දෙපාර්තමේන්තුවේ අනුමැතිය ලබාගනිමින් 2013 වසරේදී ඉදිකිරීම් කටයුතු ආරම්භ කරන ලදී.එහි පළමු අදියර ලෙස මුළු භූමි ප්‍රමාණයෙන් අක්කර 25 පළමුව ඉදිකිරීම් සඳහා වෙන්කර තිබේ. මෙහි මූලික ආයෝජනය රුපියල් මිලියන 350 ක් වන අතර එයින් රුපියල් මිලියන සියයක් ශ්‍රී ලංකා රජය විසින් ද, ඉතිරිය ඉන්දියානු මූල්‍යාධාර ලෙස ද යොදවා තිබේ.සාම්ප්‍රදායික හා කුඩා කර්මාන්ත අමාත්‍යාංශයත්, කර්මාන්ත සංවර්ධන අධිකාරියත් මේ කර්මාන්තපුරය භාරව කටයුතු කරන අතර එහි වැඩබලන අධ්‍යක්ෂ ජනරාල් ලෙස පී. රත්නමලල මහතාත් (කාර්මික සංවර්ධන මණ්ඩලය), කාර්මික ජනපද අංශයේ අධ්‍යක්ෂ ලෙස වසන්ත අරියසිංහ මහතා ඇතුළු නිලධාරීන් රැසක් එහි ඉදිකිරීම් කටයුතු කඩිනමින් අවසන් කිරීම සඳහා සිය නොමඳ සේවය ලබා දෙමින් සිටී.මෙහි පළමු අදියර ලෙස දැනට කර්මාන්තකරුවන් 8 දෙනකු මෙහි කර්මාන්ත ඇරැඹීමට සූදානම් වන අතර රුපියල් මිලියන එකසිය විස්සකින් අරඹන ඇණ කර්මාන්තශාලාව ප්‍රධාන තැනක් ගනී. එයට අමතරව ප්ලාස්ටික්, නයිලෝන් නූල්, ෆයිබර් ග්ලාස්, කඩදාසි ප්‍රතිචක්‍රීයකරණ, ජෑම්, කොඩියල් සහ වියළි ආහාර ද්‍රව්‍ය සැකැසුම් ආශ්‍රිත තවත් කර්මාන්ත කිහිපයක් සඳහා කර්මාන්තශාලා ඉදිකිරීම් මේ වන විට සම්පූර්ණයෙන්ම නිමවෙමින් පවතී.මේ සියලුම කර්මාන්ත සුළු හා මධ්‍ය පරිමාණ ගණයට ගැනුණත් එහි ආයෝජන රුපියල් මිලියන තුන්සියයකට අධිකය. දැනට ශ්‍රී ලංකාවේ කර්මාන්ත ක්ෂේත්‍රයේ දැවැන්තයින් 250 කට ආසන්න ප්‍රමාණයක් යොමු කළ අයදුම්පත් අතරින් පළමු පියවරේදී කර්මාන්තකරුවන් 8 දෙනකු තෝරාගෙන තිබේ. මනා ව්‍යාපාර කළමනාකරණය, ආයෝජන ප්‍රමාණය, ව්‍යාපාරික දැනුම හා ආර්ථිකය පිළිබඳ ධනාත්මක බවක් ඇතිවීම මෙම කර්මාන්තකරුවන් තෝරාගැනීමට සලකා බැලූ කරුණු අතර ප්‍රධාන වේ.මේ යටතේ ප්‍රදේශය පුරා ඇතිවන ශීඝ්‍ර දියුණුව මෙන්ම සෘජු හා වක්‍ර නව රැකියා ප්‍රමාණය ද 4500 ක් පමණ වේ. ප්‍රදේශයේ ජනතාවගේ ජීවන තත්ත්වය මෙන්ම යටිතල පහසුකම් සංවර්ධනය ද මේ හරහා සිදුවන අතර මෙහි කර්මාන්ත අරඹන කර්මාන්තකරුවන්ට ද සිය නිෂ්පාදිත පිරිවැය අඩුකර ගැනීමට හැකියාව පවතී. මෙම ප්‍රදේශයට ආවේණික සම්පත් හා අමුද්‍රව්‍ය උපයෝගී කරගනිමින් නිෂ්පාදන සිදුකිරීම, ප්‍රවාහන වියදම් අවම වීම, නව කර්මාන්තකරුවන්ට ණය පහසුකම් ලබාගැනීමට හැකියාව පැවතීම මේ අතර ප්‍රධාන වේ. වසර 30 ක දිගු කාලීන බදු පදනම මත ලබා දෙන මෙම ඉඩම් ප්‍රමාණය එක් එක් කර්මාන්තයට අනුව අක්කර 1 ½ සිට ඉහළට ලබා දෙනු ලබයි.කාන්තා ව්‍යවසායන් කෙරෙහි වැඩි අවධානය යොමු කර ඇති මෙහි තරුණ ව්‍යවසායකයන්ට ද වැඩි ඉඩක් ලබා දෙයි. නව කර්මාන්තකරුවන්ට කර්මාන්ත පුරයෙන් ලබා දෙන ඉඩම ඇපයට තබා මූල්‍ය ආයතන මඟින් ණය ලබාගත හැකි වීම ද විශේෂත්වයකි.තෙකලා විදුලිය, ජලය, අභ්‍යන්තර ආරක්ෂාව, ගිනි නිවාරණ ආදියෙන් යුක්ත මෙම කර්මාන්තපුරය තැපැල් කාර්යාලය, ආපනශාලා, ජනපද අධිකාරි නිවස්නවලින් ද සමන්විත වේ.ලංකා කාර්මික සංවර්ධන මණ්ඩලයේ 19 වැනි කාර්මික ජනපදය වන මෙය මහින්ද චින්තන සංකල්පය ඔස්සේ උතුරුකරයට වසන්තය උදාකරවන දැවැන්ත ව්‍යාපෘතියක් ලෙස ගොඩනැ‍ඟෙනු ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n140901_5</link>
    <topic>දරුවන්ගේ පෝෂණය පහත දමන සෞඛ්‍ය වාර්තා</topic>
    <author>වසන්ත ජයසිංහ ආරච්චි</author>
    <content>සෞඛ්‍ය අධ්‍යාපනයෙන් අප තවත් ඉදිරියට යායුතු බව ළමා පෝෂණ භාර විශේෂඥ වෛද්‍ය හිරන්‍යා ජයවික්‍රම මහත්මිය පවසයි.ආසියානු රටවලට සාපේක්ෂව ශ්‍රී ලංකාව සෞඛ්‍ය හා පෝෂණ මට්ටම අතින් ඉහළින් සිටියත්, සෞඛ්‍ය දත්ත හා සසදා බැලීමේදී දරුවන්ගේ පෝෂණය පහළ මට්ටමක පවතින බවද  ජයවික්‍රම මහත්මිය පැවසුවාය.ඇය මේ බව පැවසූවේ `නිසි පෝෂණයෙන් සුවැති දැයක්' යන්න තේමා කරගනිමින් ජනමාධ්‍ය හා තොරතුරු අමාත්‍යාංශයේ දී මාධ්‍යවේදින් වෙනුවෙන් පැවති වැඩමුළුවක් අමතමිනි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n140901_4</link>
    <topic>මහවැවට නව පුස්තකාලය ගොඩනැඟිල්ලක්</topic>
    <author>විජිත ජයසිංහ</author>
    <content>නාත්තන්ඩිය මහවැව ප්‍රාදේශීය ලේකම් කොට්ඨාසයේ මහවැව නගරයේ නව පුස්තකාල ගොඩනැඟිල්ලක් ඉදිකිරීම් ආරම්භ කර තිබේ.රාජ්‍ය සම්පත් හා ව්‍යවසාය සංවර්ධන අමාත්‍ය දයාශ්‍රීත තිසේරා මහතාගේ ප්‍රධානත්වයෙන් එය සිදුකර ඇත.දෙමහල් ගොඩනැගිල්ලක් ලෙස ඉදිවෙන මෙම පුස්තකාලය සඳහා රුපියල් ලක්ෂ 70ක් වෙන්කර තිබේ.ඒ සඳහා මුදල් ප්‍රතිපාදන නාත්තන්ඩිය ප්‍රාදේශීය සභාව විසින් වෙන්කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n140901_3</link>
    <topic>බැංකු හා මූල්‍ය සහ කල්බදු සමාගම් ඒකාබද්ධකරන ක්‍රියාවලියක</topic>
    <author>ඉඳුනිල් වීරරත්න</author>
    <content>බැංකු හා මූල්‍ය සහ කල්බදු සමාගම් 2014 අගෝස්තු මස තුළ දී ඒකාබද්ධකරන ක්‍රියාවලිය සඳහා සක්‍රීය ලෙස සහභාගි වී ඇති බව මහ බැංකුව පවසයි.මේ වනවිට ශ්‍රී ලංකා මහ බැංකුව, බැංකු හතක් සහ බැංකු නොවන මූල්‍ය ආයතන විසිදෙකක් විසින් ඉදිරිපත් කරන ලද යෝජනා විසිනමයක් සඳහා අනුමැතිය ලබා දී ඇත.තවද බැංකු නොවන මූල්‍ය ආයතන 7ක සහ එක් බැංකුවක ඒකාබද්ධකරන සැලසුම් මේ වනවිට අවසන් අදියරෙහි පවතී.ශ්‍රී ලංකා මහ බැංකුව විසින් පත්කරන ලද විගණන ආයතන ඒකාබද්ධකරන කටයුතු සාර්ථක ලෙස සිදුකිරීම සඳහා අවශ්‍ය උපදෙස් ලබාදෙමින් ගනුදෙනු කළමනාකරණ කටයුතුවල අඛණ්ඩව නිරත වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n140901_2</link>
    <topic>සරසවිය තරු තොරතුරු අද රාත්‍රීයේ</topic>
    <author>විජිත ජයසිංහ</author>
    <content>සරසවිය පුවත්පත අනුග්‍රහයෙන් සිටි FMසේවය ඔස්සේ සෙනසුරාදා රාත්‍රී 9.15 ට ප්‍රචාරය වීමට නියමිතව තිබු සරසවිය තරු තොරතුරු වැඩසටහන නොවැළක්විය හැකි හේතුවක් නිසා සෙනසුරාදා රාත්‍රී ප්‍රචාරය නොවීය.සිනමා හා කලා තොරතුරු රැගත් එම වැඩසටහන මේ සතියේ පමණක් සඳුදා රාත්‍රී 9.15ට එනම් අද රාත්‍රීයේ ප්‍රචාරය වනබව සිටි FMපුවත් සේවය දන්වා සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n140901_1</link>
    <topic>නගර සැලසුම්  ප්‍රාදේශීය සභා වෙත පිළිගැන්වීම අද</topic>
    <author>විජිත ජයසිංහ</author>
    <content>කුඩා නගර සංවර්ධන ව්‍යාපෘතිය යටතේ තෝරාගත් නගර 45ක් සඳහා සැකසුණු නගර සැලසුම්  ප්‍රාදේශීය සභා වෙත පිළිගැන්වීම අද පස්වරු 2.00ට නාගරික සංවර්ධන අධිකාරි ශ්‍රවණාගාරයේදී සිදුකෙරේ. ඉතිහාසයේ සිට ම ශ්‍රී ලංකාවේ සැලසුම්ගත නගර හා ග්‍රාම නිර්මාණය කර තිබේ. වර්තමානයේදීද එවැනි සැලසුම් සහගත නගර හා ග්‍රාම නිර්මාණය කිරීම ජාතික භෞතික සැලසුම් දෙපාර්තමේන්තුව මඟින් සිදුකරයි. නගර හා ග්‍රාම සැලසුම් නිර්මාණය කර එවා ගැසට් මඟින් ප්‍රකාශයට පත්කර නීතිමයභාවයක් ලබාදීම මෙහි අරමුණයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409011</link>
    <topic>ශ්‍රී ලංකාව බේරාගත් ජනපතිරැකගැනීම අපේ යුතුකමයි</topic>
    <author>උපාලි කරුණාරත්න</author>
    <content>මරණයේ අඳුරු සෙවනැල්ලෙන් වැසී තිබුණු ශ්‍රී ලංකාව සහ රටේ ජනතාවට ජීවිත දානය ලබා දුන්නේ ජනාධිපති මහින්ද රාජපක්ෂ මහතා. අප එතුමාගේ අනුගාමිකයන් නම් පොඩි පොඩි විචිකිච්චාවන් ගැන කතා නොකර ඉදිරියටත් එතුමාගේ ගමන ශක්තිමත් කිරීමට ඇප කැප යුතුව ඇතැයි ශ්‍රී ලාංකීය කලාකරුවෝ එක හඬින් පවසති.2005 වර්ෂයේ සහ 2010 වර්ෂවලදී පැවැති ජනාධිපතිවරණවලදී ජනාධිපති මහින්ද රාජපක්ෂ මහතාට සහය දැක්වූ ශ්‍රී ලාංකීය කලාව නියෝජනය කරන කලාකරුවන්, කලාකාරිනියන් විශාල පිරිසෙන් විවිධ ක්ෂේත්‍ර නියෝජනය කරන තෝරාගත් කලාකරුවන් පිරිසකගේ සහභාගිත්වයෙන් පසුගිය 29 වැනිදා කොළඹ පදනම් ආයතනයේ පැවැති රැස්වීමක දී කලාකරුවෝ මෙසේ ප්‍රකාශ කර සිටියහ.ජනාධිපති උපදේශක ප්‍රවීණ සංගීතඥ ආචාර්ය රෝහණ වීරසිංහ මහතාගේ කැඳවීමෙන් මේ රැස්වීම පැවැත්විණි.උතුරු මැද ආණ්ඩුකාර ප්‍රවීණ ගායන ශිල්පී කරුණාරත්න දිවුල්ගනේ, පාර්ලිමේන්තු මන්ත්‍රිනී ජනමාධ්‍ය අධීක්ෂණ මන්ත්‍රිනී ප්‍රවීණ නිළි මාලිනී පොන්සේකා, ජනාධිපති උපදේශක ප්‍රවීණ රංගන ශිල්පී රවින්ද්‍ර රන්දෙනිය, ටවර් හෝල් රඟහල පද‍නමේ අධ්‍යක්ෂ ජනරාල් ප්‍රවීණ නාට්‍යකරු නීතිඥ ඩග්ලස් සිරිවර්ධන, ජාතික චිත්‍රපට සංස්ථාවේ සභාපති නීතිඥ අශෝක සේරසිංහ, ප්‍රවීණ රංගන ශිල්පී සිරිල් වික්‍රමගේ ඇතුළු කලාකරුවන්, කලාකාරිනියන් රැසකගේ සහභාගිත්වයෙන් මේ රැස්වීම පැවැත්විණි. උතුරු මැද පළාත් ආණ්ඩුකාර ප්‍රවීණ ගායන ශිල්පී කරුණාරත්න දිවුල්ගනේ මහතා- ජනාධිපති මහින්ද රාජපක්ෂ මහතා තනතුරට පත්වෙන අවස්ථාවේ මේ රටේ පැවැති තත්ත්වය අපට අමතක නැහැ. අද වනවිට එතුමා ත්‍රස්තවාදයෙන් රට නිදහස් කරගෙන විශාල සංවර්ධන වැඩපිළිවෙළක් ආරම්භ කර තිබෙනවා.මේ රටේ කලාකරුවෝ විවිධ පක්ෂ සමඟ ද එක්වී තම දේශපාලන කටයුතු කරනවා. විවිධ අවස්ථාවල දී ඔවුන් අපට මුණගැසෙනවා. කුමන අන්දමේ දේශපාලන මත දැරුවත් ඒ සෑම කෙනෙකුගේම මුවින් පිටවෙන වදනක් තමා ‘අපි මහින්ද රාජපක්ෂ චරිතයට ආදරෙයි’ කියන එක. විවිධ දේශපාලන මත දැරුව සමහරෙක් අද අපත් සමඟ එකතුවී මේ රජය ශක්තිමත් කර ගැනීමේ කටයුත්තට ද දායක වී සිටිනවා.කලාකරුවෝ කියන්නේ ඉතා සංවේදී මිනිසුන් කොට්ඨාසයක්. සෑම කෙනෙකුටම පෞද්ගලික ප්‍රශ්න, ගැටලු තිබෙනවා. සමහරක් කලාකරුවන්ට මට ලැබුණ දේ නොලැබී යන්න ඇති. ඒ වුණාට අපේ සේවය, මතය රටට අවශ්‍ය වේලාවක අප එකතු වෙන්න ඕනෙ. මීළඟටත් මේ රටේ ජනාධිපති තනතුරේ මහින්ද රාජපක්ෂ මහතාව තබා ගැනීමට අප කටයුතු කළ යුතුයි. එම තනතුරට සුදුසු පුද්ගලයකු පේනතෙක් මානයක නොමැති බව මතක තබා ගන්න ඕනේ.ඉදිරි ජනාධිපතිවරණයේ කටයුතු සඳහා පෙළ ගැසීම ආරම්භ කරන්න ඕනෙ. ත්‍රස්තවාදයෙන් රට බේරාගත් නායකයා නැවත පත්කර ගැනීමට කලාකරුවන් කැපවීම් කළ යුතුයි. මේ රට ඉතා ක්‍රමවත් ආකාරයට ගොඩ නගන නායකයාව නැවත පත්කර ගැනීමට අධිෂ්ඨාන කර ගන්න ඕනෙ. අතීතයේ අප මහත් ව්‍යසනයකට මුහුණ දුන් ජාතියක් බව ද මතක තබා ගැනීම වැදගත්.ජනාධිපති මහින්ද රාජපක්ෂ මහතා නැවත ජනාධිපති තනතුරට පත්කර ගැනීමේ කටයුත්තේ දී අප කණ්ඩායම එදා සිටන් එකට සිටියා. දැන් එක්වූ කණ්ඩායම අලුතෙන් එකතු වුණා කියලා සිතන්න අවශ්‍ය නැහැ. එම කටයුත්ත සාර්ථක කර ගැනීම සඳහා කලාකරුවෝ සියලුදෙනාම එකට එක්විය යුතුයි.ප්‍රවීණ රංගන ශිල්පී රවින්ද්‍ර රන්දෙණිය මහතා - අප ආපු ගමන් මග දෙස බැලීමේදී විවිධ ගැටලු තිබෙන්න පුලුවන්. හැබැයි 2005 සිට රටේ ඉතිහාසය වෙනස් කිරීමේ කටයුත්තට කලාකරුවන් ද ප්‍රබල ලෙස දායක වූ අන්දම පිළිබඳ හැමෝම දන්නවා. ජනාධිපතිතුමා සමඟ එක්වී රට නිවැරැදි ඉසව්වකට ගෙන යාමේ කටුයුත්තට දායක වු සියලු කලාකරුවන්ට මා ස්තුතිවන්ත වෙනවා. කලාකරුවා ද සමාජයේ පෙර ගමන්කරුවකු බව ප්‍රායෝගිකව ඔප්පු කර පෙන්වීමට අපට හැකි වුණා. ජනාධිපති මහින්ද රාජපක්ෂ මහතාව 2005 දී පත්කර ගනිමින් රට නිවැරැදි මාවතට ගැනීමේ කටයුත්තට මේ රටේ විශාල කලාකරුවන් පිරිසක් දායක වුණා. අපේ රට වර්තමානයේ ගැටලු ගණනාවකට මුහුණ දී තිබෙන බව හැමෝම දන්නවා. ජාත්‍යන්තර කුමන්ත්‍රණයකට රට හසුකරන්නයි විවිධ පාර්ශ්වයන් පුද්ගලයන් උත්සාහ කරන්නේ. මේ පිළිබඳ රටේ කලාකරුවෝ සියලු දෙනා නිවැරැදිව දැනුවත් වෙන්න ඕනෙ. සියලුදෙනා එක්වී මේ කුමන්ත්‍රණය පරාජය කළ යුතුයි. මෙහිදී අපට තිබෙන පොඩි පොඩි ගැටලු අමතක කරමු.ඉදිරි ජනාධිපතිවරණයේ දී කලාකරුවන්ට විශාල වගකීමක් පැවරෙනවා. ජනාධිපති මහින්ද රාජපක්ෂ යනු පිටකොන්ද කෙලින් තියාගෙන කටයුතු කරන අභියෝගවලට මුහුණ දිය හැකි නායකයකු බව අප මතක තබා ගන්න ඕනෙ.ප්‍රවීණ සංගීතඥ ආචාර්ය රෝහණ වීරසිංහ මහතා - ඉදිරි වර්ෂයේදී පවත්වන ජනාධිපතිවරණය සම්බන්ධයෙන් කලාකරුවන්ගේ මතය රටට ඉතා වැදගත්. මහින්ද රාජපක්ෂ ජනාධිපතිවරයාව නැවත පත්කර ගැනීමට අපේ දායකත්වය ලබා දෙන්නෙ කෙසේද කියා අප සිතන්න ඕනේ.මහින්ද රාජපක්ෂ යනු යුද්ධය නිමා කොට රටට සාමය දුන් නායකයායි. අප එදා ත්‍රස්තවාදී ප්‍රශ්නයට විසඳුමක් ලබා දෙන ලෙස කළ ඉල්ලීම ජනාධිපතිතුමා ඉෂ්ට කළා. ජනතාවට තිබූ මරණ බය සම්පූර්ණයෙන් ඉවත් කළ අතර රටේ නිදහසේ ජීවත්විය හැකි වටපිටාවක් ඇති කළා. මේ පිළිබඳ අප සතුටු වෙන්න ඕනෙ. ජනාධිපතිතුමා රට ශක්තිමත් කිරීමට ගෙන ගිය ඒ වැඩපිළිවෙළට කලාකරුවන් ලෙස අපද හැකි පමණින් දායක වුණා.මහින්ද රාජපක්ෂ ජනාධිපතිවරයා කලාකරුවන්ගේ හඬට සවන් දෙන පුද්ගලයෙක්. කලාකරුවන් වෙනුවෙන් අප කළ බොහෝ ඉල්ලීම්වලට එතුමා සවන් දී ඒවා ඉෂ්ට කර දුන්නා. කලාකරුවන් කළ තවත් ඉල්ලීම් ගණනාවකට ඉදිරියේ දී සුබදායි පිළිතුරු ලැබෙන බව අපට පෙනී ගොස් තිබෙනවා. නෙළුම් පොකුණ රඟහල කලාකරුවන්ට දුන් ලොකුම තෑග්ගක් ලෙස සලකන්න පුලුවන්. පසුගිය අවුරුදු අට තුළ මේ රජය කලාකරුවන් ශක්තිමත් කිරීම සඳහා විවිධ වැඩසටහන් ක්‍රියාත්මක කළා. ජාතික චිත්‍රපට සංස්ථාවේ සභාපති අශෝක සේරසිංහ මහතා - අපි 2005 මැතිවරණය වෙලාවේ එක්සත් ජාතික පක්ෂය පරාජය කරන්න ඕනෙ ඇයි කියලා තේරුම් ගත්තා. සිනමා කර්මාන්තය පෙරට ගැනීම සඳහා මේ රජය අති විශාල කාර්ය භාරයක් කරලා තිබෙනවා. අපේ සිනමා ශාලාව ලෝකයේ තිබෙන අතිනවීන තාක්ෂණය යොදා ගන්නවා.මේ රටේ සිනමා කර්මාන්තය ශක්තිමත් කිරීමට ජනාධිපති මහින්ද රාජපක්ෂ මහතා තරම් සේවය කළ පුද්ගලයෙක් නැහැ කියලා මා කියනවා. ජනාධිපතිවරයා බලයට පත්වන අවස්ථාවේ සමහර සිනමා ශාලාවල් පොළොවට පස්වෙන තත්ත්වයකයි තිබුණේ. එම තත්ත්වය අද නැහැ. චිත්‍රපට දිනපතා අලුතින් නිෂ්පාදනය වෙනවා.ජනාධිපතිතුමා ප්‍රමුඛ මේ රජයේ දේශපාලනය තමයි සැමට සාධාරණය ඉෂ්ට කිරීම. එක්සත් ජාතික පක්ෂයේ දේශපාලනය එහෙම නැහැ. මෙරට ජාත්‍යන්තර සිනමා උළෙලවල් පවත්වන්නේ ඒවා පැවැත්වීමට හැකි වටපිටාවක් රට තුළ තිබෙන නිසා.මහින්ද රාජපක්ෂ ජනාධිපතිතුමාගේ ධුර කාලය අප නැවත වතාවක් දික්කර ගන්න ඕනෙ. මෙහිදී කලාකරුවන්ට විශාල වගකීමක් පැවරෙනවා. ජවසම්පන්නව ඔවුන් කටයුතු කළ යුතුයි.ටවර් හෝල් රඟහලේ අධ්‍යක්ෂ ජනරාල් ඩග්ලස් සිරිවර්ධන මහතා - මහින්ද චින්තනය අනුව මේ රටේ කලාකරුවන්ට විශාල සේවයක් සිදුවුණා. රංග ශාලාවල් නවීකරණය කෙරුවා. මෙවැනි සංවර්ධනයක් සිද්ධ වෙයි කියලා කවුරුත් හිතුවේ නැහැ.ජනාධිපතිතුමා කලාකරුවන්ට අවශ්‍ය ශක්තිය ලබා දෙනවා. මම මෙහෙම කියන්නේ එතුමාගෙන් ලකුණු දා ගන්න නොවේ. අධිරාජ්‍යවාදී උපක්‍රමවලින් මේ රට බේරාගත යුතුයි. ඒ සඳහා ජනාධිපතිතුමාව ඉදිරියේ පැවැත්වෙන ජනාධිපතිවරණයේ දී නැවත වතාවක් පත්කර ගත යුතුයි.ප්‍රවීණ ටෙලි නාට්‍ය චිත්‍රපට අධ්‍යක්ෂ සුදත් රෝහණ මහතා - සාර්ථක කලා නිර්මාණයක් කිරීමට හොඳ වටපිටාවක් තිබෙන්න ඕනේ. එම තත්ත්වය අද ඇති වෙලා. මරණ බියෙන් තොරව අපට කලා කටයුතු කරගෙන යන්න පුලුවන්.ප්‍රවීණ රංගන ශිල්පී සිරිල් වික්‍රමගේ මහතා - මහින්ද රාජපක්ෂ මහතා පළමු වරට ජනාධිපති කිරීමේ දී අපට විවිධ ප්‍රශ්න ඇති වුණා. ඒ ගැටලු ඇති කළ අය තේරුම් කරගත යුතුයි. ඒ මහතා පත්කර ගත් නිසා රට විශාල ජයග්‍රහණයක් ලබා ගත් බව. තවත් ජයග්‍රහණ ලබා ගනිමින් සිටින බව. ජනාධිපතිවරයා පත්වන අවස්ථාවේ මේ රට දෙකඩ වීමට ආසන්නවයි තිබුණේ.ප්‍රවීණ රංගන ශිල්පී අජිත් ලොකුගේ මහතා - ඉදිරියේ පැවැත්වෙන ජනාධිපතිවරණයේ දී කලාකරුවන් කුමක් කළ යුතු ද යන්න පිළිබඳ කතා කිරීමට විශාල සංඛ්‍යාවක් සමඟ අප සාකච්ඡා කරනවා. මේක රටේ තීරණාත්මක අවස්ථාවක් කියලා කියන්න පුලුවන්.මෙම රැස්වීම අමතා හිටපු පළාත් සභා මන්ත්‍රී ප්‍රවීණ රංගන ශිල්පී ලාල් කුලරත්න, හිටපු පළාත් සභා මන්ත්‍රී ප්‍රවීණ කවියකු වන දයාරත්න රණේපුර ඇතුළු කීපදෙනෙක්ම කතා කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409012</link>
    <topic>ගොවි ජනතාවගේ සුබ සෙතටබදු සහන ලබා දුන්නේ සන්ධාන රජයයි</topic>
    <author>මහින්ද අලුත්ගෙදර</author>
    <content>ඉතිහාසයේ පළමු වරට රටේ ගොවි ජනතාවගේ යහපත වෙනුවෙන් බදු ක්‍රමය සංශෝධනයකට ලක් කළේ වත්මන් එක්සත් ජනතා නිදහස් සන්ධාන රජය බව ආර්ථික සංවර්ධන ඇමැති බැසිල් රාජපක්ෂ මහතා ප්‍රකාශ කරයි. වත්මන් රජය ගොවියා වෙනුවෙන් බදු සහන පාවිච්චි කොට ඔවුනට සහන ලබාදීම සඳහා පියවර ගෙන තිබෙන බව පෙන්වා දෙන ඒ මහතා මීට පෙර පැවැති රජයන් විසින් එසේ ගොවියා වෙනුවෙන් බදු සහනයන් යොදාගැනීමක් සිදු නොකළ බවද දේශීය ගොවියාගේ නිෂ්පාදන වෙනුවෙන් හොඳ අවස්ථාවක් ලබාදීමේ අරමුණින් ආනයනික අර්තාපල් සහ ලොකු ළුණු සඳහා ඉහළ බද්දක් අයකිරීමට රජය පියවර ගත් බවද කියසිටී.ඇමැතිවරයා මේ බව සඳහන් කළේ රජයේ ප්‍රවෘත්ති දෙපාර්තමේන්තු ශ්‍රවණාගාරයේ දී පැවැති විශේෂ මාධ්‍ය හමුවකට සහභාගි වෙමිනි.පාරිභෝගික ජනතාවට සහන ලබාදීමට රජය සෑම විටම ක්‍රියා කරන බවත් ඒ අනුව පවතින නියං තත්ත්වය අනුව අවශ්‍ය වුවහොත් සහල් ආනයනය කිරීමට කටයුතු කරන බවත් පෙන්වාදුන් බැසිල් රාජපක්ෂ මහතා පවතින අවශ්‍යතාව මෙට්‍රික් ටොන් 50,000 කින් පමණ සපුරාගැනීමට හැකි වෙතැයි ද විශ්වාසය පළ කළේය.වත්මන් රජය ගොවියාට පමණක් නොව වී මෝල් හිමියන්ටද සහන ලබා දී ඇති අතර මේ වනවිට රටතුළ සහල් පරිභෝජනය ඉහළ අගයක් ගන්නා බවද සහල් පිටි විවිධ කටයුතු සඳහා යොදා ගැනීමට පෙළඹී ඇති බවද පෙන්වා දුන් ඇමැතිවරයා පසුගිය කාලයේ රටතුළ පැවැති සහල් අතිරික්තය හේතුවෙන් සහල් අපනයනය කිරීමට අවස්ථාව උදා වු බවද සිහිපත් කළේය.මේ වනවිට දිස්ත්‍රික් 16කට නියඟ තත්ත්වයක් බලපා ඇති බවද මේ යුගයේ පවතින කාලගුණ දේශගුණ විපර්යාසයන් ඒ සඳහා හේතු වී ඇති බවද සඳහන් කළ ආර්ථික සංවර්ධන ඇමැති බැසිල් රාජපක්ෂ මහතා පසුගිය කාලවකවානුවේ දී ද මෙවැනිම නියඟ තත්ත්වයන්ට මෙරට මුහුණ දුන් නමුත් මෙවර තත්ත්වය තරමක් දරුණු බවද ලංකාවට පමණක් නොව තවත් රටවලට මෙය විවිධාකාරයෙන් බලපා තිබෙන බවද පෙන්වා දුන්නේය. ශ්‍රී ලංකාවේ අප ජාතියක් ලෙසින් ආඩම්බර වියයුතු වන අතර අප තරම් ජලය අරපිරිමැස්මෙන් රැසකරගත් ජාතියක් ලෝකයේ නොමැති බවද හෙතෙම ප්‍රකාශ කළේය.“පසුගිය කාලයේ දී ශ්‍රී ලංකාවට ලැබුණු වර්ෂාපතනයේ අඩුවක් නෑ. නමුත් එම වර්ෂාපතනය ලැබුණු කාලපරාසය නිසා ජලය රැස්කර තබාගැනීමේ අපහසුතා ඇති වුණා. මාස තුනක වැනි කාලයක් පුරා ලැබිය යුතු වර්ෂාව දින කිහිපයක් තුළ ලැබීමේ දී ජලය රැස්කර ගැනීමට හැකියාවක් තිබුණේ නෑ. ලැබිය යුතු වර්ෂාපතනය නියමිත කාලය තුළ ලැබුණේ නම් ජලය ගබඩා කරගැනීමේ හැකියාව පවතිනවා.ජනාධිපති මහින්ද රාජපක්ෂ මහතා බලයට පැමිණීමෙන් අනතුරුව සුළු වාරිමාර්ග සඳහා වැඩි මුදලක් වෙන් කිරීමට කටයුතු කළා. පසුගිය වසරේ දී වැව්වල රොන්මඩ ඉවත් කිරීමේ කටයුතු ඉතා සාර්ථක අන්දමින් ක්‍රියාත්මක වුණා. ඒ සියලු වැව්වල වැඩි ජලයක් ගබඩා කරගැනීමේ අවස්ථාව ලැබුණා. ඇළ මාර්ග කොන්ක්‍රීට් කිරීමේ කටයුතු සිදු කිරීම හරහා ජල කළමනාකරණයට හැකියාව ලැබෙන අතරම නියඟ කාලවල දී එය පාඩුවක් වී තිබෙනවා. ඒ හරහා වියළි කාලවල දී ජල සීරාව රඳවා ගැනීමට නොහැකි වෙනවා.මාර්ග සංවර්ධන කටයුතු ක්‍රියාත්මක කිරීමේ දී ජලය උරාගන්නා ක්‍රම යොදා ගැනීමට රජය පෙළඹී තිබෙනවා. පවතින තත්ත්වය අනුව ජනතාවට හැකි උපරිම ආකාරයෙන් සහන ලබාදීමට කටයුතු කරනවා” යනුවෙන් ඒ මහතා වැඩිදුරටත් පැවසීය.ජනමාධ්‍ය හා ප්‍රවෘත්ති ඇමැති කෙහෙළිය රඹුක්වැල්ල, ආර්ථික සංවර්ධන නියෝජ්‍ය ඇමැති ඒ.එල්.එම් හිස්බුල්ලා, ආර්ථික සංවර්ධන අමාත්‍යාංශයේ ලේකම් වෛද්‍ය නිහාල් ජයතිලක, ජනමාධ්‍ය හා ප්‍රවෘත්ති අමාත්‍යාංශයේ ලේකම් ආචාර්ය චරිත හේරත්, පළාත් සභා හා පළාත් පාලන අමාත්‍යාංශයේ ලේකම් ආර්.ඒ.ඒ.කේ රණවක, රජයේ ප්‍රවෘත්ති අධ්‍යක්ෂ ජනරාල් මහාචාර්ය ආරියරත්න ඇතුගල, සමෘද්ධී අධ්‍යක්ෂ ජනරාල් නීතීඥ බන්දුල තිලකසිරි, භාණ්ඩාගාර නියෝජ්‍ය ලේකම් එස්.ආර්. ආටිගල මහත්වරු ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409013</link>
    <topic>රජය සංවර්ධනය කරා යන ගමනසවිමත් කිරීමට ඌවේ ජනතාව කටයුතු කරනු නිසැකයි</topic>
    <author>ධනුෂ්ක ගොඩකුඹුර මඩුල්ල සිට</author>
    <content>ඌව පළාත් සභා මැතිවරණයෙන් එක්සත් ජනතා නිදහස් සන්ධානයට ලබා දෙන අතිවිශිෂ්ට ජයග්‍රහණයත් සමඟින් රට සංවර්ධනය කරා ගෙන යන ආණ්ඩුවේ ගමන ශක්තිමත් කරන්නට ඵෙතිහාසික ඌවේ ජනතාව කටයුතු කරනු නිසැක බව ජනාධිපති මහින්ද රාජපක්ෂ මහතා පැවසීය.යුද්ධය නිමා කළ රට සංවර්ධනය කරමින් යන ගමන ඉදිරියටම ගෙන යන්නට ඌව පළාත් සභා මැතිවරණයෙන් ලැබෙන අතිවිශිෂ්ට ජයග්‍රහණයත් සමඟින් ඵෙතිහාසික ඌවේ ජනතාව පළාත් සභා මැතිවරණයෙන් එක්සත් ජනතා නිදහස් සන්ධානයට අතිවිශිෂ්ට ජයග්‍රහණයක් හිමි කර දිය යුතු බව ජනාධිපති මහින්ද රාජපක්ෂ මහතා පැවසීය. මේ ගමන ඉදිරියට යන්නට ප්‍රාදේශීය සභාව, පළාත් සභාව ආණ්ඩුව සමඟ සිටිය යුතු බව පැවසූ ජනාධිපතිවරයා එදා දිළිඳු හා දුෂ්කර දිස්ත්‍රික්කයක් වූ මොනරාගල දිස්ත්‍රික්කය අද සංවර්ධනය වී ඇත්තේ එම ආයතන ආණ්ඩුව සමඟ සහයෝගයෙන් කටයුතු කළ නිසා බවත් පෙන්වා දුන්නේය.ජනාධිපති මහින්ද රාජපක්ෂ මහතා මෙසේ ප්‍රකාශ කළේ මඩුල්ල බහුකාර්ය වෙළෙඳ මධ්‍යස්ථානය ජනතා අයිතියට පත් කිරීමේ අවස්ථාවට ඊයේ (31) එක්වෙමිනි. රටේ ප්‍රදේශ කිහිපයකට බලපා ඇති නියඟයට විසැඳුම් දීමට මේ වන විටත් පියවර ගෙන තිබෙන බව පැවසූ ජනාධිපතිවරයා සෑම නිවසකටම පිරිසිදු පානීය ජලය ලබා දීමේ වැඩපිළිවෙළ ලබන වසරේ සිට ආරම්භ කරන බව ප්‍රකාශ කළේය.එසේ සෑම නිවසකටම පිරිසිදු පානීය ජලය ලබා දීමෙන් අපට නියඟය පරාජය කළ හැකි බවත් සෑම නිවසකටම විදුලිය ලබා දුන්නා සේම පානීය ජලය ලබා දීමේ ඉලක්කයත් ජයග්‍රහණය කරන බවත් ජනාධිපතිවරයා කීවේය.මාලදිවයින වැනි රටවල ජනතාව පානය කරන්නේ පිරිසිදු කර ගත් මුහුදු ජලය බවත් අපේ රටේත් මුහුදු ජලය පිරිසිදු කර ජනතාවට ලබා දීමට කටයුතු කරන ලෙස තමා ආර්ථික සංවර්ධන ඇමැතිවරයාට හා මුදල් අමාත්‍යාංශ ලේකම්වරයාට උපදෙස් දී ඇති බවත් ජනාධිපතිවරයා පැවසීය. අද රට සංවර්ධනය කරා රැගෙන යන්නට හැකියාව ලැබී ඇත්තේ යුද්ධය නිමා කළ නිසා බව පෙන්වා දුන් ජනාධිපතිවරයා එහෙත් සමහරුන්ට නම් රටේ යුද්ධයක් තිබුණා ද කියාවත් මතක නොමැති බව ප්‍රකාශ කළේය. ඇමැතිවරුන් වන සුමේධා. ජී. ජයසේන, ෆීලික්ස් පෙරේරා, ගාමිණී විජිත් විජයමුණි ද සොයිසා, මර්වින් සිල්වා, ජොන්ස්ටන් ප්‍රනාන්දු, එස්. එම්. චන්ද්‍රසේන, නිර්මල කොතලාවල, නියෝජ්‍ය ඇමැති සරත් වීරසේකර, ඌව පළාත් හිටපු ප්‍රධාන ඇමැති ශෂීන්ද්‍ර රාජපක්ෂ මහත්ම මහත්මීහු ඇතුළු පිරිසක් ද මේ අවස්ථාවට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409014</link>
    <topic>තෙවන පාසල් වාරය අද ඇරැඹේ</topic>
    <author>සුභාෂිණි සේනානායක‍</author>
    <content>සිංහල හා දෙමළ මාධ්‍ය පාසල් සඳහා තෙවන පාසල් වාරය අද (01) ආරම්භ කෙරේ. අධ්‍යයන ‍පොදු සහතික පත්‍ර (උසස් පෙළ) විභාගයේ ඇගයීම් සඳහා යොදා ගන්නා‍ කොළඹ රාජකීය විදුහල, විශාඛා විදුහල, කළුතර තිස්ස මහා විදුහල, රත්නපුර ෆර්ගසන් උසස් විද්‍යාලය, කරුණෑගල මලියදේව විදුහල, කුලියාපිටිය ශාන්ත ජෝසප් මහා විදුහල, කෑගල්ල බාලිකා විදුහල, මහනුවර කිංග්ස්වුඩ් විදුහල, ගාල්ල විද්‍යාලෝක විදුහල, බදුල්ල විහාරමහාදේවී විදුහල යන පාසල් සැප්තැම්බර් 09 වනදා යළි වීවෘත කෙරෙන අතර බම්බලපිටිය හින්දු විදුහල, මීලමුවු ශාන්ත පීතර මහා විදුහල, ගම්පහ බණ්ඩාරණායක විදුහල, මහනුවර පුෂ්පදාන විදුහල, අනුරාධපුර මධ්‍ය මහා විදුහල, මාතර සුජාතා බාලිකා විදුහල, බණ්ඩාරවෙල ශාන්ත ජෝසප් මහා විදුහල, කල්මුණේ මහමුද් බාලිකා විදුහල, මඩකලපුව වින්සන්ට් උසස් බාලිකා විදුහල, වව්නියාව දෙමළ මධ්‍ය මහා විදුහල, යාපනය හින්දු විදුහල යන පාසල්වග කොටසක් සැප්තැම්බර් 09 වනදා විවෘත කෙරේ.උසස් පෙළ දෙවන අදියර ඇගයීම් කොළඹ ආනන්ද විදුහල, කුරුණෑගල පක්දාස් විදුහල,ගාල්ල උස්වකුල් හසනා විදුහල, ගාල්ල සුධ්මා විදුහල සහ මාතර රාහුල විදුහල සැප්තැම්බර් 09 වැනිදා සිට 27 වනදා දක්වා වසා තැබෙන අතර කොළම ඩී. එස්. සේනානායක විදුහල, ලුම්බිණි මහා විදුහල, කළුතර වේලාපුර විදුහල, ගම්පහ රත්නාවලී විදුහල, මීලමුව හරිස්චන්ද්‍ර විදුහල, කුරුණැගල වයඹ රාජකීය විදුහල, කුලියාපිටිය මධ්‍ය මහා විදුහල, කෑගල්ල ශාන්ත ජෝසප් මධ්‍ය මහා විදුහල, රත්නපුර සීවලි මහා විදුහල, මහනුවර ස්වරණමාලි විදුහල, උසස් බාලිකා විදුහල, පේරාදෙණිය ශ්‍රී ඊරියගම පුෂ්පදාන ආදර්ශ විදුහල, බණ්ඩාරයවල සීවලී මහා විදුහල, අනුරාධපුර ශාන්ත ජෝසප් මහා විදුහල, මඩකලපුව ශාන්ත සිසිලියා බාලිකා විදුහල, යාපනය මධය මහා විදුහල,වව්නියාව ශෛව ප්‍රකාශ මහා විදුහල,කල්මුණේකාමෙල් බාලිකා විදුහල යන විදුහල් සැප්තැම්බර් 09 වනදා සිට 27 වැනිදා දක්වා කොටසක් වසා තැබේ.මුස්ලිම් පාසල් සැප්තැම්බර් මස 05 වන සිකුරාදා යළි ආරම්භ කිරීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409015</link>
    <topic>පරිපූරක සෞඛ්‍ය වෘත්තිකයන්ගේවැඩ වර්ජනය නවතී</topic>
    <author>සන්ධ්‍යා කරුණාරත්න</author>
    <content>පරිපූරක සෞඛ්‍ය වෘත්තිකයන් ක්‍රියාත්මක කර තිබූ වැඩ වර්ජනය තාවකාලිකව අත්හිට වූ බව පරිපූරක වෛද්‍ය සේවා වෘත්තීය සමිති ඒකාබද්ධ බළමණ්ඩලය පවසයි.ඒ අනුව ඊයේ (31) සහ අද (01) දෙදින තුළදී රෝහල් තුළ සාමාන්‍ය පරිදි සේවා කටයුතු සිදු කරන බව බලමණ්ඩලයේ සභාපති සමන් ජයසේකර මහතා පැවැසුවේය.වෛද්‍ය රසායනාගාර කාර්මික විද්‍යාඥ, ඖෂධවේදීන්, විකිරණ ශිල්පී, භෞත චිකිත්සක, වෘත්තීය චිකිත්සක යනාදී වෘත්තීන්ට අයත් වෘත්තිකයන් 5000 ක් පමණ මේ වැඩ වර්ජනයට එක්ව සිටියහ.සෞඛ්‍ය ඇමැති මෛත්‍රීපාල සිරිසේන මහතා සමඟ අද (01) දිනයේ දී සිදු කරන සාකඡාවෙහි ප්‍රතිඵල මත තවදුරටත් වැඩ වර්ජනය ක්‍රියාත්මක කරනවා ද, නැද්ද යන්න තීරණය කරන්නේ යැයි ද ඒ මහතා කීය.රාගම ශික්ෂණ රෝහලේ හැර සෙසු රෝහල්වල සාමාන්‍ය පරිදි සේවාවන් සිදු කරන බවත් රාගම රෝහලේ ඖෂධ ගබඩාව කඩා තිබීම නිසා එහි සාමාන්‍ය පරිදි රාජකාරි කටයුතු නොකෙරෙන බවත් ජයසේකර මහතා ප්‍රකාශ කළේය.රාගම රෝහලේ ඖෂධ ගබඩාව නිසි පරිදි සකස් කර බාර දුන් පසු එහි ද සාමාන්‍ය පරිදි සේවාවන් පවත්වා ගෙන යන බව ඔහු පැවැසීය.පසුගිය කාලය තුළ පරිපූරක වෛද්‍ය සේවා වෘත්තිකයන්ගේ ඉල්ලීම් සම්බන්ධව දිගින් දිගටම අඳාළ සියලු පාර්ශ්වයන් සමඟ සාකච්ඡා කර ඇති බව සෞඛ්‍ය අමාත්‍යාංශය පවසයි.එම සේවාවේ පළමු ශ්‍රේණියේ උසස් වීම් හා අධි ශ්‍රේණිය ලබාදීම සම්බන්ධව ඉල්ලීම් ඇමැති මණ්ඩලය වෙත යොමු කර තිබේ. ඇමැති මණ්ඩලය මඟින් භාණ්ඩාගාරයේ නියෝජ්‍ය ලේකම්, රාජ්‍ය පරිපාලන අමාත්‍යාංශ ලේකම් හා සෞඛ්‍ය අමාත්‍යාංශයේ ලේකම් නියෝජනය කරමින් අනුකමිටුවක් ද මේ සම්බන්ධයෙන් පත් කර ඇත.පෞද්ගලික සේවයේ යෙදීමට අවස්ථාව ලබාදෙන ලෙස එම වෘත්තිකයන් ඉදිරිපත් කළ ඉල්ලීම ද ඇමැති මණ්ඩලය වෙත යොමු කර ඇති අතර ඉදිරි ඇමැති මණ්ඩල රැස්වීමේදී මේ සම්බන්ධව තීරණ ගැනීමට නියමිතව තිබෙන බව ද අමාත්‍යාංශය දැනුම් දෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409016</link>
    <topic>නියඟයෙන් පීඩාවට පත් ජනතාවට තවදුරටත් සහන සලසන්න ජනපති උපදෙස්</topic>
    <author>ධනුෂ්ක ගොඩකුඹුර</author>
    <content>නියඟයෙන් තවදුරටත් පීඩාවට පත් ජනතාවට මූල්‍යමය හා ද්‍රව්‍යමය සහන තවදුරටත් සලසන ලෙස ජනාධිපති මහින්ද රාජපක්ෂ මහතා අදාළ බලධාරීන් වෙත උපදෙස් දුන්නේ ය.හම්බන්තොට, මොනරාගල දිස්ත්‍රික්ක ඇතුළු නියඟය හේතුවෙන් පීඩාවට පත් සියලු දිස්ත්‍රික්කවල ජනතාවට අවශ්‍ය වියළි සලාක මෙන්ම මූල්‍යමය සහයෝගයන් සොයා බලා නිසි පරිදි ලබා දෙන ලෙස ආර්ථික සංවර්ධන ඇමැති බැසිල් රාජපක්ෂ, මුදල් අමාත්‍යාංශයේ ලේකම් ආචාර්ය පී.බී. ජයසුන්දර මහත්වරුන් වෙත ජනාධිපතිතුමා වැඩිදුරටත් උපදෙස් දුන්නේ ය.නියඟය පවතින යාල සහ උඩවලව සත්ව උද්‍යානවල ජීවත්වන වනසතුන් ආරක්ෂා කර ගැනීම සඳහා ගතහැකි සෑම ක්‍රියාමාර්ගයක්ම ගන්නා ලෙසත් සතුන්ට අවශ්‍ය ජලය ලබාදීම සඳහා රාජ්‍ය සහ පෞද්ගලික අංශ එක්ව විධිමත් වැඩපිළිවෙළක් ක්‍රියාවට නංවන ලෙසත් ජනාධිපතිතුමා වනජීවි අමාත්‍යාංශයට නියෝග කළේය.වනාන්තර ආශ්‍රිතව ඇති කුඩා ජලාශ හා වෙනත් කුඩා වැව්වල ළිං හැරීම හෝ බවුසර් මගින් ජලය ගෙන ගොස් අදාළ ස්ථාන වෙත යොමු කර සතුන්ට බීමට සැලැස්වීම කළ යුතු බවට ද උපදෙස් දුන්නේ ය.මුහුදු වතුර පිරිසිදු කර වන ජීවින්ට ලබා දීමේ හැකියාවක් ඇත්දැයි සොයා බලා අදාළ වැඩපිළිවෙළ කඩිනමින් ක්‍රියාත්මක කරන ලෙසත් ජනාධිපතිවරයා අදාළ අංශ දැනුවත් කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409017</link>
    <topic>ශ්‍රී ලංකන් සභාපති Apot.Asiaසභාපති වෙයි</topic>
    <author>පුෂ්පා රොවෙල් සුභාෂිනී සේනානායක</author>
    <content>ශ්‍රී ලංකන් ගුවන් සමාගමේ සභාපති නිශාන්ත වික්‍රමසිංහ මහතා Apot.Asia (Asia pacific on – board Travel) සංවිධානයේ සභාපති ධුරයට පත්ව ඇති අතර එම තනතුර සඳහා පත්වූ ප්‍රථම ශ්‍රී ලාංකිකයාද වෙයි.ආසියා ශාන්තිකර කලාපය තුළ සංචාරක හා ආගන්තුක සත්කාරක ක්ෂේත්‍රයේ ප්‍රමුඛ සංවිධානයක් වන Apot.Asia හරහා සංචාරක ප්‍රවර්ධන මූලෝපායයන් ව්‍යාප්තකරමින් කලාපීය සංවර්ධන වැඩපිළිවෙළක් ක්‍රියාත්මක කිරීමට ශ්‍රී ලාංකීය ජාතික ගුවන් සේවය වන ශ්‍රී ලංකන් ගුවන් සමාගමට මින් හැකියාව උදා වී ඇත.කොරියන් එයාර් සේවයේ ජ්‍යෙෂ්ඨ උප සභාපති නෙදර් ඩෝ මහත්මියගෙන් පසු එම ධුරයට පත් වූ නිශාන්ත වික්‍රමසිංහ මහතා අගෝස්තු මස සිට එම ධුරය නිල වශයෙන් භාර ගත්තේය.නව සංචාරක කලාප වෙත සංචාරකයන් ආකර්ෂණය කර ගැනීම අරමුණු කර ගනිමින් නව උපාය මාර්ගික ක්‍රමවේදයන් හඳුන්වා දෙන ගෝලීය සංවිධානයක් වන Apot. Asia හි සාමාජිකත්ව ජාලයට ගුවන් සේවා අභ්‍යන්තර නිෂ්පාදන සහ සේවා සපයන්නන්, ගුවන් සේවා ආහාරපාන සපයන්නන්, ආහාර ද්‍රව්‍ය සැපයුම්කරුවන්, ගුවන් සේවා කළමනාකරුවන්, සත්කාරක පාර්ශ්වකරුවන් හා මාධ්‍ය සංවිධාන ඇතුළත්ය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409018</link>
    <topic>ප්‍රවීණ රංගන ශිල්පී රවීන්ද්‍ර රන්දෙණියට ආචාර්ය උපාධියක්</topic>
    <author>මහින්ද අලුත්ගෙදර</author>
    <content>සිනමා කටයුතු පිළිබඳ ජනාධිපති උපදේශක, ප්‍රවීණ රංගන ශිල්පී රවීන්ද්‍ර රන්දෙනිය මහතාට සෞන්දර්යය විශ්ව විද්‍යාලය විසින් ආචාර්ය උපාධියක් පිරිනැමිණි.වසර 40 කට ආසන්න කාලයක් ශ්‍රී ලාංකීය සිනමා සහ නාට්‍ය ක්ෂේත්‍රයට සිදුකළ අද්විතීය මෙහෙවර අගයමින් ඒ මහතාට මෙම ආචාර්ය උපාධිය පිරිනමා තිබෙන අතර ඒ සඳහා සෞන්දර්යය විශ්ව විද්‍යාලයේ සනාථන සභාවේ මෙන්ම පාලක මණ්ඩලයේ ද අනුමැතිය හිමිව ඇත.සෞන්දර්යය ක්ෂේත්‍රයට සිදුකරන විශිෂ්ඨ සේවය අගයමින් ඒ ඒ ක්ෂේත්‍රයන්හි නිරත ශ්‍රී ලාංකිකයන් වෙනුවෙන් ආචාර්ය උපාධීයක් පිරිනැමීමට මෑතකදී තීරණයකර තිබෙන අතර ඒ අනුව ප්‍රවීන රංගන ශිල්පී රවීන්ද්‍ර රන්දෙනිය මහතාට ද ආචාර්ය උපාධියක් පිරිනැමීමට තීරණය කළ බව සෞන්දර්යය විශ්ව විද්‍යාලයේ උප කුලපති මහාචාර්ය ජයසේන කෝට්ටේගොඩ මහතා පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n1409019</link>
    <topic>පාර්ලිමේන්තුවේ හිටපු මහලේකම්සෑම් විජේසිංහඅභාවප්‍රාප්ත වෙයි</topic>
    <author/>
    <content>පාර්ලිමේන්තුවේ හිටපු මහලේකම් සෑම් විජේසිංහ මහතා අභාවප්‍රාප්ත විය. හම්බන්තොට දිස්ත්‍රික්කයේ උතුරු ගිරුවාපත්තුවේ ගැටමාන්න, වත්තේහේන වලව්වේ දී 1921 වසරේ ජූනි මස 27 දා මෙලොව එළිය දුටු ඒ මහතා 1948 වසරේ සිට රජයේ අධිනීතිඥයකු ලෙසින් පත්වූ අතර පසුව 1963 වසරේ දී පාර්ලිමේන්තු මහලේකම්වරයා ලෙසද 1978 වසරේ දී පාර්ලිමේන්තු මහ කොමසාරිස්‌ ලෙසද කටයුතු කළේය.එයින් අනතුරු සෑම් විජේසිංහ මහතා විවෘත විශ්වවිද්‍යාලයේ කුලපතිවරයා ලෙසින් සේවය කළ අතර මේ රටේ ප්‍රජාතන්ත්‍රවාදය මූර්තිමත් කිරීමෙහි ලා විශාලා දායකත්වයක්‌ සැපයූ, අගතිගාමි තීන්දුවලට කිසිදා නොඑළඹුන සාධාරණත්වය සඳහා තම සේවය සැමදා කැපකළ පුද්ගලයෙකු වශයෙන් ප්‍රසිද්ධියට පත්විය.මිය යනවිට 93 වැනි වියේ පසු වු ඒ මහතාගේ අවසන් කටයුතු අද (1) පස්වරුවේ බොරැල්ල පොදු සුසාන භූමියේ දී සිදු කෙරේ.අභාවප්‍රාප්ත සෑම් විජේසිංහ මහතා පාර්ලිමේන්තු මන්ත්‍රී රජීව විජේසිංහ මහතාගේ ආදරණීය පියාණන් ද වෙයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n14090110</link>
    <topic>දිවිනැඟුම සහන අරුණ විශේෂ ණය අද සිට</topic>
    <author>මහින්ද අලුත්ගෙදර</author>
    <content>අඩු ආදායම්ලාභී පවුල්වල ජීවන තත්ත්වය නඟාසිටුවමින් යහපත් හෙටක් නිර්මාණය කිරීම උදෙසා වන "දිවි නැගුම සහන අරුණ" විශේෂ ණය යෝජනා ක්‍රමය අද (01) සිට දීප ව්‍යාප්තව ක්‍රියාත්මක වෙයි.දිවි නැගුම ප්‍රතිලාභීන් වෙනුවෙන් ක්‍රියාත්මක මේ විශේෂ යෝජනා ක්‍රමය ග්‍රාමසේවා වසම් 14,022ක පිහිටි ගම්මාන 35,440ක ජීවත්වන දිවි නැගුම ජාතික වැඩසටහනේ ප්‍රතිලාභී පවුල් 2,710,000ක් වෙනුවෙන් ක්‍රියාත්මක වන බව ආර්ථික සංවර්ධන අමාත්‍යාංශය පවසයි. ඒ සඳහා දිවි නැගුම සහනාධාරලාභී පවුල් 1,482,000ක්, එවැනි තත්ත්වයේ සිට බලගැන්වු පවුල් 679,000ක් සහ 549,000ක් වන දිවි නැගුම බැංකු ප්‍රතිලාභීන් ඉලක්ක කරගෙන තිබෙන බවද එම අමාත්‍යාංශය කියයි.මහින්ද චින්තන ඉදිරි දැක්ම අනුව ජනාධිපති මහින්ද රාජපක්ෂ මහතාගේ උපදෙස් පරිදි දිවයින පුරා පිහිටි දිවි නැගුම සංවර්ධන දෙපාර්තමේන්තුවේ දිවි නැගුම ක්ෂුද්‍ර මූල්‍ය බැංකු 1,073ක් මඟින් ක්‍රියාත්මක වන මෙම වැඩසටහන මඟින් ප්‍රතිලාභීන් වෙත ස්වයං රැකියා ආරම්භ කිරීම මෙන්ම ඔවුන්ගේ අනෙකුත් අවශ්‍යතා වෙනුවෙන් රුපියල් 5,000 සිට රුපියල් 50,000 දක්වා සහන පොළී ණය ලබාදීම සිදුකෙරෙන බවද එම අමාත්‍යාංශය කියයි.දිවි නැගුම සංවර්ධන දෙපාර්තමේන්තුව පිහිටුවීමේ ප්‍රධාන අරමුණක් වූ දිළිදු බව තුරන් කිරීම සඳහා ජනතාව සවිබල ගැන්වීමට ජීවනෝපාය සංවර්ධන ව්‍යාපෘති ක්‍රියාත්මක කිරීම වෙනුවෙන් "අසුරු සැණින් අතට මුදල්" යන තේමාව යටතේ ඇපකරුවන් නොමැතිව වාර්ෂිකව සියයට 4ක විශේෂ සහනදායී පොලී අනුපාතයක් යටතේ රුපියල් 50,000ක් දක්වා උපරිමයකට යටත්ව ණය ලබාදෙයි.ජනතාවට අවශ්‍ය මොහොතේ දී මෙම වැඩපිළිවෙළ ක්‍රියාත්මක කරන අතර මෙම කටයුත්තේ කිසිදු දේශපාලන බලාපොරොත්තුවක් නොමැති බවද රුපියල් 5,000 ට අමතරව උපරිමය රුපියල් 50,000 දක්වා ජීවනෝපාය සංවර්ධන ව්‍යාපෘති වෙනුවෙන් මූලික උපකරණ මිලදී ගැනීම සහ අමුද්‍රව්‍ය මිලදී ගැනීමේ කටයුතු ආදිය වෙනුවෙන් ලබාදෙන බවද ඊට අමතරව පාරිභෝගික අවශ්‍යතාවයන්, ණය මුදලක් පියවීම සහ හදිසි අවශ්‍යතාවන් සඳහා ද මෙම ණය ලබාදීමට නියමිතව බව ආර්ථික සංවර්ධන ඇමැති බැසිල් රාජපක්ෂ මහතා පවසයි. මෙම සහන ණය යෝජනා ක්‍රමය හරහා ඉතා පහසුවෙන් හා ඉතා ඉක්මනින් තම අවශ්‍යතාව මත මූල්‍ය පහසුකම් ලබාගැනීමේ හැකියාව තිබෙන අතර එපමණක් ද නොව ණය ගෙවීමේ දී වසරක සහන කාලයක් ද හිමි වීම සහ වාරික 24කින් ගෙවිය යුතුවීම මෙහි ඇති විශේෂත්වයකි. ප්‍රතිලාභීන්ට ණය ලබාදීමේ දී වයස් සීමාවක් නොමැත.සරල ඉල්ලුම් පත්‍රයකට අනුව අදාළ ප්‍රදේශයේ දිවි නැගුම සංවර්ධන නිලධාරියාගේ අනුමැතිය මත මේ ණය මුදල පැය කිහිපයකින් ලබාදීමට දිවි නැගුම ප්‍රජාමූල බැංකු සූදානමින් සිටින අතර මේ වෙනුවෙන් වෙන්කර තිබෙන මුදලට අමතරව අවශ්‍ය නම් තවදුරටත් මුදල් වෙන්කිරීමට සූදානම් බවද ඇමැතිවරයා ප්‍රකාශ කරයි.දිවි නැගුම සහන අරුණ යෝජනා ක්‍රමය ආරම්භ කිරීමේ ප්‍රධාන උත්සවයට සමඟාමීව රටපුරා ප්‍රාදේශීය ලේකම් කොට්ඨාශ 327ක පිහිටි දිවි නැගුම ක්ෂුද්‍ර මූල්‍ය බැංකු 1,073 දී උත්සවයන් දවස පුරා පැවැත්වීමට සැළසුම්කර තිබේ.ගමේ මුදල් ගම තුළම ආයෝජනය කිරීමේ අරමුණින් මෙම ණය යෝජනා ක්‍රමය ක්‍රියාත්මක කරන අතර ඇතැම් ජනතාව වැඩි පොලියට මූල්‍ය සංවිධාන සහ ආයතන මඟින් අධික පොලී අනුපාත යටතේ ණය ලබාගෙන ණය බරින් මිරිකී සිටින බවද ඔවුනට එම ණය බරින් මිදිමට ද මෙම ණය ලබාගත හැකි බවද ආර්ථික සංවර්ධන අමාත්‍යාංශය ප්‍රකාශ කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n14090111</link>
    <topic>අඩු ආදායම්ලාභීන්ටවිදුලිය ලබා ගැනීමට ණය යෝජනා ක්‍රමයක්</topic>
    <author/>
    <content>මහින්ද චින්තන ඉදිරි දැක්ම ප්‍රකාරව “සැමට සැමවිට විදුලිය” යන්න යථාර්ථයක් කරනු පිණිස, අඩු ආදායම්ලාභී ග්‍රාමීය නිවාස හිමියන්ට විදුලිය සම්බන්ධතා ලබාගැනීම සඳහා වන සහන ණය යෝජනා ක්‍රමය ඇරඹේ.මෙම ණය යෝජනා ක්‍රමයේ පළමුවැන්න රත්නපුර දිස්ත්‍රික්කයෙන් ඇරඹෙන අතර එහි සමාරම්භක අවස්ථාව මෙම 03 දින, විදුලිබල හා බලශක්ති අමාත්‍ය, නීතිඥ පවිත්‍රා වන්නිආරච්චි මහත්මියගේ ප්‍රධානත්වයෙන් රත්නපුර, සබරගමුව පළාත් සභා ශ්‍රවණාගාරයේ දී පැවැත්වේ.අදාළ වැඩසටහනේ දෙවෙනි හා තෙවෙනි අදියරයන් හම්බන්තොට සහ අම්පාර දිස්ත්‍රික්කවල ක්‍රියාත්මක කිරීමට සැලසුම් කර තිබෙන අතර විදුලිය නොමැති ග්‍රාමීය නිවාස හිමියන් සඳහා රුපියල් 40,000.00 සහන ණය මුදලක් හිමිවේ. එම මුදල නිවසට විදුලිය සම්බන්ධතාවය ලබා ගැනීමට සහ නිවාස වයරින් කිරීමට යොදාගත හැකිය. සහන ණය මුදල වසර හයක් තුළ විදුලි බිල සමඟ ගෙවා අවසන් කිරීමට ද අවස්ථාව සැලසේ. අඩු ආදායම්ලාභී ග්‍රාමීය නිවාසලාභීන් 47,000කට පමණ මෙම ණය යෝජනා ක්‍රමය යටතේ ණය පහසුකම් සඳහා අවස්ථාව හිමිවේ.ආර්ථික දුෂ්කරතා පවතින නිවාස හිමියන්ට ප්‍රදේශයේ විදුලි අධිකාරිවරයා හමුවී සහන ණය මුදල වෙනුවෙන් සකසා ඇති අයදුම්පත්‍රය සම්පූර්ණ කර, අදාළ ණය මුදල ලබා ගත හැකි බව, විදුලිබල හා බලශක්ති අමාත්‍ය, නීතිඥ පවිත්‍රා වන්නිආරච්චි මැතිනිය ප්‍රකාශ කරයි.2014 වසර ඇතුළත විදුලිය නොමැති සියලු නිවාස සඳහා විදුලිය ලබාදීම රජයේ අපේක්ෂාව වී ඇති අතර එය කඩිනම් වැඩපිළිවෙළක් ලෙස ක්‍රියාවට නැගීමට ද විදුලිබල හා බලශක්ති අමාත්‍යාංශය පියවර ගෙන ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n14090112</link>
    <topic>නව තාක්ෂණික විෂය ධාරාව 6දා සිට ජාතික රූපවාහිනියෙන්</topic>
    <author>සුභාෂිණී සේනානායක</author>
    <content>අධ්‍යාපන පොදු සහතික පත්‍ර (උසස් පෙළ) නව තාක්ෂණීක විෂය ධාරාව ජාතික රූපවාහිනිය ඔස්සේ ලබන 06 වනදා සිට විකාශය කෙරේ.අධ්‍යාපන පොදු සහතික පත්‍ර (උසස් පෙළ) විභාගය සඳහා හඳුන්වා දුන්නව තාක්ෂණ වේදය විෂ ධාරාව එම විෂය ධාරාව හදාරන සිසු දරුවන්ට විෂය කරුණු පහසු කරලීම උදෙසා රූපවාහිනි පාඩම් මාලාවක් පෙරවරු 5.00 සිට 6.00 සෙනසුරාදා ජාතික රූපවාහිනිය ඔස්සේ විකාශය කිරීමට අධ්‍යාපන අමාත්‍යාංශය පියවර ගනී.ඉංජිනේරු හා ජෛව පද්ධති තාක්ෂණ විෂය පාඩම් මාලා සියයක් රූපවාහිනි සංස්ථාව මගින් මේ අනුව විකාශය කෙරේ.මේ අනුව නිවසේ සිට පාඩ්ම් මාලාව හැදෑරීමට උසස් පෙළ සිසුන්ට හැකියාව ලැබෙන අතර සෑම‍ සෙනසුරාදා දිනකම මේ පාඩම් මාලාව පෙරවරු 5.00 සිට 6.00 දක්වා විකාශය කෙරේ.අධ්‍යාපන අමාත්‍යාංශය, ජාතික රූපවාහිනිය, යෞවන කටයුතු අමාත්‍යාංශය සහ ජාතික අධ්‍යාපන ආයතනය ඒකාබද්ධව මේ පාඩම් මාලාව නිකුත් කරනු ලබයි.ගන්නනෝරුව කෘෂී පර්යේෂණ ආයතනය, මහඉලුප්පල්ලම ජර්මානු තාක්ෂනික ආයතනය, ඔරුගොඩවත්ත මෝටර් කාර්මික ආයතනය, ගොඩගම සහ යෞවන කටයුතු නිපුණතා සංවර්ධන අමාත්‍යාංශයේ කාර්මික විද්‍යාලය අනුබද්ධව පාඩම් මාලා රූගත කර ඇත.ප්‍රායෝගික ක්‍රියාකාරකම් මෙන්ම ක්ෂේත්‍රවල සිදු කළ ක්‍රියාකාරක්ම් සහිත මේ පාඩම් මාලාව උසස් පෙළ තාක්ෂණ විෂය ධාරාව හදාරන සිසුන්ට මනා අත්වැලක් සපයන බව අධ්‍යාපන නියෝජ්‍ය ඇමැති මොහාන් ලාල් ග්‍රේරු මහතා දිනමිණට අදහස් දක්වමින් කියා සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n14090113</link>
    <topic>රාජ්‍ය ශ්‍රමිකයන්ගේ වෘත්තීය සමිති සාමාජිකත්වය 10%යි සේවක අයිතීන් හා වරප්‍රසාද දිනාගැනීමට මෙය බාධාවක්</topic>
    <author>අනුර ප්‍රේමලාල්</author>
    <content>වර්තමානයේ රාජ්‍ය අංශයේ ශ්‍රමිකයින්ගෙන් වෘත්තීය සමිති සාමාජිකත්වය ලබාගෙන සිටින්නේ 10%ක් පමණී මෙය සේවක අයිතීන් හා වරප්‍රසාද දිනාගැනීමට තිබෙන විශාල බාධාවක් බව මානව සම්පත් කටයුතු පිළීබඳ ජ්‍යෙෂ්ඨ ඇමැති ඩිවි ගුණසේකර මහතා ප්‍රකාශ කරයි.රාජ්‍ය ආදයම අඩුවීම, රාජ්‍ය නිලධාරින්ගේ කටයුතු අනිසි බලපෑම් කිරීම වැනි කරුණු පිළීබඳ අවධානය යොමු නොකොළොත් එහි අහිතකර ප්‍රතිළුල අත්විදීමේ දිනය වැඩි ඈතක නොවේ යැයිද ඒ මහතා පෙන්වාදෙයි. ඒමහතා මේ බව පැවසුවේ සමස්ත ලංකා රාජ්‍ය කළමනාකරණ සහකාර සංගමයේ 55වන සංවත්සරය හා 33වන සමුළුව අමතමින්ය. මේය ඉකත්(29) කොළඹ 07, මහජන පුස්තකාලයේදි පැවැත්විණි. එහිදි වැඩිදුරටත් කතා කළ ජ්‍යෙෂ්ඨ ඇමතිවරයා මෙසේද පැවසීය. අද රාජ්‍ය සේවකයන්ගේ ඵලදායිතාවය පිළීබද ගැටලු තිබෙනවා. අද ඔවුන් පොතක් පත්තරයක් බලන්නේ නැහැ. රූපවාහිනියේ බලන්නෙත් බල වර්ගයේ වැඩ සටහන් පමණයි. රාජ්‍ය අංශය කෙරෙහි ජනතාවගේ විශ්වාසය තරමක් බිඳවැටි තිබෙන බව අපි අකමැත්තෙන් වුවද පිළීගත යුතුයි. මේ වන විට රජයේ ආයතනයක වැඩක් කරගන්න මිනිස්සු මැති ඇමැතිවරු පසුපස එන්න පුරුදුවෙලා. එය එතරම් යහපත් දෙයක් නොවේ. රාජ්‍ය නිලධාරියකු වැඩක් කරන විට නීතිය, ආර්ථිකය හා ජනතාව යන අංශ පිළිබද සැළකිලිමත් විය යුතුයි.නීතිය ක්‍රියාත්මක වීමේදි විධායකය, ව්‍යවස්ථාදායකය, අධිකරණය යන අංශවල සමතුලිතව බලය ක්‍රියාත්මක වියු යතු අතර මැති ඇමැතිවරු සිටින්නේ නීති සම්පාදනයටයි ඒවා ක්‍රියාත්මක කිරීමටයි නිලධාරින් සිටින්නේ ඒවා පටලවා ගත යුතු නැහැ. අද ගුවන් විදුලි සංස්ථාවේ නිවේදක තනතුරට පැමිණෙන පුද්ගලයා වික්ටර් රත්නායක කියන්නේ කව්ද දන්නේ නැහැ.ඌව පළාත් සභා මැතිවරණයේ අපේක්ෂකයින් තෝරන සම්මුඛ පරීක්ෂණයට පැමිණී අයකුගෙන් ශ්‍රී ලංකා නිදහස් පක්ෂයේ නිර්මාතෘ කව්ද ඇසුවාම ඩි. ඇස්. සේනානායක මහතාගේ නම කියනවා. එවැනි ශෝචනීය තත්ත්වයක් තිබෙන්නේ. අද දුව තාත්තා හඳුන්නන්නේ නැති තත්ත්වයක් මෙය සදාචාරාත්මක බිඳවැටිමක් නීතියේ බිඳවැටිමක් නොවේ අද රූපවාහිනි නාලිකා විසිදෙකකින් හා එෆ්.එම්. ගුවන් විදුලි නාලිකා පනස්පහකින් සමාජගත කරන ඇතැම් වැඩ සටහන් නිසා මේ රටේ සංස්කෘතිය තව වසර කිහිපයක් ඇතුළත නැත්තටම නැතිවෙනවා. මෙය රටේ සියලු අංශ කෙරෙහි ඉතා අහිතකර ලෙස බලපානවා.මේ වෘත්තීය සමිතියේ මව් ශාඛාවවු රාජ්‍ය සේවා වෘත්තීය සමිති සම්මේලනය මමත් ආරම්භක සාමාජකයෙක් වර්තමානයේ රාජ්‍ය සේවකයින් භුක්ති විඳින යම් අයිතියක් වරප්‍රසාදයක් ඇත්නම් එය මෙම සම්මේලනය ලබාදුන් ඒවා බව සිහිපත් කළයුතුයි. එදා රාජ්‍ය සේවයට බැඳුණු අලුතම ඕනෑම අයකු වෘත්තීය සමිතයකට සම්බන්ධවෙන අතර මමත් එසේ සම්බන්ධවූ අයෙක් ඒතුළින් තමයි දේශපාලන හා සමාජ පන්නරය ලැබුවේ. කළමනාකාර සහකාර සේවාව බහුකාර්ය සේවාවක්. එදා වෘත්තීය සමිති නායකයන් ගත්තාම රාජ්‍ය සේවයේ පතාක යෝධයින් ඇමතිවරුන්ගේ පාර්ලිමේන්තු කතා පවා සකස්කරගන්න උදව් කළ බුද්ධිමතුන් ඒ තත්ත්වයන් නිර්මාණයවූයේ එදා පැවැති දේශපාලන පරිසරය තුලයි. එදා ව්‍යවස්ථාදායක සභාවට පත්වූ පළමු වාමාංශිකයාවූ දොස්තර ඇස්. ඒ. වික්‍රමසිංහ මහතා ඒ තුල ගෙන ගිය අරගල නිසයි විශ්‍රාම ක්‍රමය පැමිණියේ. ඒ වගේම පෞද්ගලික අංශයේ සේවකයින්ට සේවක අර්ථසාධක අරමුදල් අයිතිය ලැබුණේ. අද මේ අරමුදල තමයි සෑම ආණ්ඩුවකටම සහනදායි ලෙස ණය ගන්න තිබෙන එකම ස්ථානය.රාජ්‍ය අංශයේ ආයතන ලාභ ලාබන්න බැහැ යන සමාජ මතයක් තිබෙන අතර මිත්‍යාවක් බව අපි ඔප්පු කර තිබෙන අතර දැන් දැන් කෝප් වාර්තාව පෙන්වාදුන් නිර්දේශ අනුව ඒවා ලාභ ලබන්න ආරම්භවි තිබෙනවා. මෙහිදි රාජය පරිපාලන ස්වදේශ කටයුතු අමාත්‍යාංශයේ ලේකම් පි.බි. අබේකෝන්, රාජ්‍ය වෘත්තීය සමිති සම්මේලනයේ සභාපති ඩබ්ලිව්.එච්. පියදාස යන මහත්වරු ඇතළු තවත් කිහිප දෙනකු සංවත්සර සභාව ඇමතූහ. මේ වෘත්තීය සමිතියේ සමාජික සාමාජිකාවන්ගේ පහේ ශීෂ්‍යත්වය සමත් දරුවන්ට ශීෂ්‍යත්ව ප්‍රදානයක්ද සිදුකෙරිණී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n14090114</link>
    <topic>කොළඹ රූපලාවණ්‍ය ආයතන පරීක්ෂා කිරීමේ දීප්‍රමිතියෙන් තොර රූපලාවණ්‍ය ආයතන 3ක් හමුවේ</topic>
    <author>සන්ධ්‍යා කරුණාරත්න</author>
    <content>කොළඹ අවට පිහිටි රූපලාවණ්‍ය ආයතන පරීක්ෂා කිරීමේදී ප්‍රමිතියෙන් තොර රූපලාවන්‍ය ආයතන 3 ක් පැවැති බවට ජාතික ඖෂධ අධිකාරියේ අධ්‍යක්ෂ වෛද්‍ය අමල් හර්ෂ ද සිල්වා මහතා පවසයි. රූපලාවණ්‍ය ආයතන 26 ක් පරීක්ෂාවට ලක් කළ අතර ඒ අතරින් ආයතන තුනක් රූපලාවණ්‍ය කටයුතු සඳහා නුසුදුසු තත්ත්වයේ තිබුණු බව ඒ මහතා පැවැසීය. එම රූපලාවණ්‍ය ආයතන තුනට අවශ්‍ය උපදෙස් ලබාදී ප්‍රමිතියෙන් යුක්ත රූපලාවණ්‍ය ආයතනයන් බවට පත් කර ගැනීමට කාලයක් ලබාදුන් බව ද එම මහතා පැවැසුවේය.ලබාදුන් කාලය අවසන් වීමෙන් පසුව නැවත වරක් එම ආයතන පරීක්ෂාවට ලක් කරන බව ද හෙතෙම කීය. බම්බලපිටියේ පිහිටි රූපලාවණ්‍ය මධ්‍යස්ථානයකදී වෛද්‍යවරියක් මිය යෑමේ සිද්ධියත් සමඟ රට පුරා පිහිටි රූපලාවණ්‍ය ආයතන හදිසි පරීක්ෂාවකට ලක් කිරීමට සෞඛ්‍ය අමාත්‍යාංශය තීරණය කර තිබිණි. ඒ සඳහා වන හදිසි චක්‍රලේඛයක් ද සෞඛ්‍ය සේවා අධ්‍යක්ෂ ජනරාල්වරයා විසින් සියලුම පළාත් හා ප්‍රාදේශීය සෞඛ්‍ය සේවා අධ්‍යක්ෂවරුන් වෙත යවා තිබිණි.විලවුන් උපකරණ හා ඖෂධ පනත යටතේ පවතින ප්‍රතිපාදන අනුව රූපලාවණ්‍ය ආයතනවල භාවිත කරන විලවුන් ද්‍රව්‍ය හා උපකරණවල ප්‍රමිතිය පිළිබඳවත්, ඒවායේ සේවය කරන පුද්ගලයන්ගේ පළපුරුද්ද හා සුදුසුකම් පිළිබඳවත් මෙහිදී අවධානය යොමු කිරීමට තීරණය කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=n14090115</link>
    <topic>කොළඹ ජාතික රෝහලට අලුතින් ක්‍රීඩා වෛද්‍ය ඒකකයක්</topic>
    <author>සන්ධ්‍යා කරුණාරත්න</author>
    <content>කොළඹ ජාතික රෝහලට අනුබද්ධව ක්‍රීඩා වෛද්‍ය ඒකකයක් අලුතින් ආරම්භ කර ඇත.ඉතිහාසයේ ප්‍රථම වතාවට ආරම්භ කළ මේ ‍ඒකකය මඟින් ක්‍රීඩක, ක්‍රීඩිකාවන්ට අවශ්‍ය සියලු ප්‍රතිකාර, පෝෂණය සම්බන්ධ දැනුවත් කිරීම, අනතුරු වළක්වා ගැනීම, පූර්ව ක්‍රීඩා වෛද්‍ය පරීක්ෂණ ඇතුළු සේවාවන් රැසක් සපයන බව ජාතික රෝහලේ විකලාංග හා අනතුරු පිළිබඳ විශේෂඥ ශල්‍ය වෛද්‍ය ජී.එල්. පුංචිහේවා මහතා පවසයි. ජාතික ක්‍රීඩා වෛද්‍ය විද්‍යාව සම්බන්ධ ජාතික මධ්‍යස්ථානය ලෙස ද මේ ඒකකය නම් කිරීමට නියමිත ය. ජාතික රෝහලට වසර 150 ක් පිරෙන මේ අවස්ථාවේ මෙම විශේෂ ඒකකය ආරම්භ කිරීමට ලැබීම සුවිශේෂී අවස්ථාවක් වන අතර ඒ සඳහා රෝහලේ අධ්‍යක්ෂ වෛද්‍ය අනිල් ජාසිංහ මහතාගෙන් නොමඳ සහාය ලැබී ඇත.මෙවැනි ක්‍රීඩා වෛද්‍ය ඒකක ප්‍රධාන රෝහල්වලට අනුබද්ධව රට පුරා ඒකක 12 ක් ස්ථාපිත කර තිබේ. නවතම ඒකකයේ සේවාවන් සම්බන්ධයෙන් විශේෂ පුහුණුව ලත් කාර්ය මණ්ඩලය අතර වෛද්‍යවරුන්, හෙදියන් ඇතුළු සෞඛ්‍ය කාර්ය මණ්ඩලයක් ද සිටිති. වෛද්‍යවරුන් හය දෙනකුගෙන් මේ ඒකකය සමන්විත වේ.ජාතික හා ජාත්‍යන්තර මට්ටමේ තරග ආවරණය කිරීමට සහභාගී වීම, ප්‍රතිකාර ලබා ගැනීමට පැමිණෙන පුද්ගලයාට ගැළපෙන ක්‍රීඩාව සම්බන්ධයෙන් උපදෙස් ලබා දීම, ක්‍රීඩා වෛද්‍ය සායන පැවැත්වීම යනාදී සේවාවන් ද මෙමඟින් සිදු කෙරේ. සතියේ දින පහේදීම ක්‍රීඩා වෛද්‍ය සායනය මේ ඒකකයේ පැවැත්වෙන අතර ඔබට අවශ්‍ය තොරතුරු 011-2691111 දුරකථන අංකය ඇමැතීමෙන් ලබා ගත හැකිය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=r1409011</link>
    <topic>ආර්ථික සංවර්ධන අමාත්‍යාංශයෙන්කොළඹ සංවර්ධනයට දස ලක්ෂ 4500ක ප්‍රතිපාදන</topic>
    <author>මැදකොළඹ සමූහවයිමන් හෙට්ටිආරච්චි</author>
    <content>ජනාධිපති මහින්ද රාජපක්ෂ මහතාගේ ප්‍රධානත්වයෙන් ඉදිරියේදී පැවැත්වීමට බලාපොරොත්තු වන කොළඹ දිස්ත්‍රික් විශේෂ සම්බන්ධීකරණ සංවර්ධන කමිටු රැස්වීම පාදක කොටගෙන තම දිස්ත්‍රික්කයේ සියලුම රාජ්‍ය ආයතන සමඟ සාකච්ඡා මාලාවක් ආරම්භ කොට ඇති බව කොළඹ දිස්ත්‍රික් ලේකම් එච්. ටී. කමල් පත්මසිරි මහතා පවසයි.ආර්ථික සංවර්ධන අමාත්‍යාංශය මඟින් කොළඹ දිස්ත්‍රික්‍කයේ සංවර්ධන කටයුතු සඳහා 2014 වසරේ වෙන්කර ඇති මුදල රුපියල් දසලක්ෂ 4500 කි. මේ මුදල් ප්‍රතිපාදන කඩිනමින් වැය කිරීම සඳහා මේ සාකච්ඡා ප්‍රයෝජනයට ගැනීමට අදහස්‍ කෙරේ. දිස්ත්‍රික්කයේ දරිද්‍රතාවයෙන් පෙළෙන අඩු ආදායම්ලාභීන්ගේ ආර්ථික ශක්තිය වැඩි කිරීම මෙමඟින් බලාපොරොත්තු වේ.සහභාගි කරගන්නා විවිධ රාජ්‍ය ආයතන මඟින් 2016 වර්ෂය දක්වා ක්‍රියාත්මක කෙරෙන සැලසුම් පිළිබඳව සාකච්ඡා කෙරෙන අතර ඵලදායී ආර්ථික සැලසුමක් සම්පාදනය කිරීම හා එමඟින් ජනතාවගේ දරිද්‍රතා මට්ටම අඩුකිරීම මේ වැඩසටහනෙන් බලාපොරොත්තු වන බව කොළඹ දිස්ත්‍රික් ලේකම්වරයා කීය. ඒ අනුව කොළඹ දිස්ත්‍රික්කයේ සංවර්ධනය උදෙසා වෙන්කරන ලද මුදල් ප්‍රතිපාදන ඵලදායී ලෙස ජනතාව වෙත ලබාදීම මෙහිලා අදහස් කෙරේ.මේ වන විට මහාමාර්ග, ප්‍රවාහන, දුම්රිය, වරාය, ජලය, විදුලිය, ටෙලිකොම්, නිවාස, නාගරික සංවර්ධන, අධ්‍යාපන, සෞඛ්‍ය, ළමා ආරක්ෂණ, පරිවාස, සුරාබදු, පොලිසිය, අන්තරායකර ඖෂධ, සංචාරක, කර්මාන්ත, වානිජ, කාන්තා, ව්‍යවසාය, වෘත්තීය පුහුණු, කෘෂිකර්ම, සත්ත්ව පාලන, ධීවර, වැවිලි, වාරිමාර්ග, අපජලය, ආපදා, පළාත් පාලන සහ පරිසර අංශ නියෝජනය කරන රාජ්‍ය ආයතන දැනුවත් කර ඇති බව දිසා ලේකම්වරයා කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=r1409012</link>
    <topic>ගම්පහ උද්භිද උද්‍යානයටපටක රෝපණ මධ්‍යස්ථානයක්</topic>
    <author>ගම්පහ සංචාරක - නිමල් ජයසිංහ</author>
    <content>ගම්පහ අස්ගිරිය හෙනරත්ගොඩ උද්භිද උද්‍යානයේ 2014 වසර සඳහා යෝජිත ව්‍යාපෘතිවල ජූලි 31 වනවිට ප්‍රගතිය සාර්ථකවී ඇති බවත්, ඒ අනුව ආදායම ද වැඩිවී ඇති බවත් ගම්පහ දිසාපති ජේ. ජේ. රත්නසිරි මහතා ගම්පහ දිස්ත්‍රික් කෘෂිකර්ම කමිටු රැස්වීමේ දී පැවැසීය.ගම්පහ උද්භිද උද්‍යානයේ පාලිකා ඇම්. සී. වික්‍රමසිංහ මහත්මිය 2014 මෙතෙක් ලබා ඇති ප්‍රගතිය විස්තර කිරීමේ දී දිසාපතිවරයා එසේ පැවැසීය. 2014 අගෝස්තු මුල් සතිය වනවිට “සුවහස්මල්” ව්‍යාපෘතිය යටතේ මල් වගාකරුවන් වෙනුවෙන් රැස්වීම් 104ක් පවත්වා ඇති අතර මල් වගා සංගම් 24කට අවශ්‍ය ප්‍රදර්ශන කුටි නොමිලේ ලබාදී ඇත.සුවහස්මල් සාමාජික සාමාජිකාවන්ට මේ වනවිට සහන මිලට මල් පැළ 2500ක් ද, ‘ලිය අබිමන්’ සංවිධානවල සාමාජිකාවන්ට මල් පැළ විසිතුරු පැළ 2354ක් ලබාදී ඇති බව ද උද්භිද උද්‍යානයේ ප්‍රගතිය විස්තර කිරීමේ දී හෙළි කළාය.දැනටම ‘සුවහස්මල්’ ප්‍රදර්ශන 54ක් ගම්පහ දිස්ත්‍රික්කයේ පැවැත් වූ බවත්, ක්ෂේත්‍රයක් අධීක්ෂණය කළ බවත් හෙළි කළාය. දිවි නැගුම ව්‍යාපෘතිය යටතේ ක්ෂේත්‍ර පරීක්ෂා 17ක් සහ මල් වගා පුහුණු පන්ති 15ක් පවත්වා ඇති බවත් මේ හැරෙන්නට අයදුම් කළ මල් වගාකරුවන් සඳහා අස්ගිරියේ උද්භිද උද්‍යානය තුළ මල් වගා පුහුණු වැඩසටහන් පවත්වන බව ද ඇය පැවැසුවාය.2014 වසරේ සංවර්ධන ඉලක්කයන් අතර ආර්ථික සංවර්ධන අමාත්‍යාංශයේ ප්‍රතිපාදන යටතේ උද්භිද උද්‍යානයේ පිහිටුවීමට යන පටක රෝපණ මධ්‍යස්ථානයට රුපියල් මිලියන 21.9 වෙන්වී ඇති බව ද පැවැසුවාය.මේ පටක රෝපණ මධ්‍යස්ථානය කැලණිය විශ්වවිද්‍යාලය හා සම්බන්ධව ක්‍රියාත්මක වන බව ද ගම්පහ නගරයේ සිට උද්‍යානයට පිවිසුම් මාර්ගයක් ද, දැනට ඇති පිවිසුම් ගේට්ටුව අලුත්වැඩියාවද ඇතුළු ප්‍රතිසංස්කරණ කටයුතු කිහිපයක් ම සඳහා කටයුතු සැලසෙමින් ඇති බව ද උද්භිද උද්‍යානයේ 2014 වසරේ මේ දක්වා ප්‍රගතිය හෙළි කරමින් උද්‍යාන පාලකවරිය අදහස් දැක්වූවාය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=r1409013</link>
    <topic>මෝල්කාව කෙළින්කන්ද මාර්ගයේසංවර්ධන වැඩ කඩිනමින් අරඹයි</topic>
    <author>සාලින්දනුවර විශේෂ මාකෙළියේ සේන</author>
    <content>වසර පහළොවකට ආසන්න කාලයක් තිස්සේ කිසිදු ප්‍රතිසංවර්ධනයක් සිඳු නොකිරීමේ හේතුවෙන් දැඩි ලෙස අබලන්ව වළ ගොඩැලි සෑදී පැවැති මෝල්කාව සිට මාකෙලි ඇල්ල හරහා කෙළින්කන්ද දක්වා මාර්ගය වරාය හා මහාමාර්ග ඇමැති නිර්මල කොතලාවල මහතා රුපියල් ලක්ෂ හැත්තෑවක මුදලක් වැයකර ප්‍රතිසංස්කරණය කිරීමට පියවර ගෙන තිබේ.වසර 15කට ආසන්න කාලයක් පුරා කිසිදු සංවර්ධනයක් නොවූ මෝල්කාව සිට කෙළින්කන්ද දක්වා මාර්ගය රථ වාහන නොව පයින්වත් ගමන් කළ නොහැකි තරමටම දැඩි ලෙස අබලන් වී තිබුණි.මෙහිදී අදහස් දැක්වූ වරාය හා මහා මාර්ග ඇමැති නිර්මල කොතලාවල මහතා මතුගම සිට මේ මාර්ගයේ අප සතු මාර්ග කොටස පුළුල් කොට සංවර්ධනය කළා. බුලත්සිංහල පරගොඩ හරහා මෝල්කාව මාර්ගය කාපට් අතුරා සංවර්ධනය කළා. මේ මාර්ගය මෝල්කාව සිට කෙළින්කන්ද කොටස මාර්ග සංවර්ධන අධිකාරියට පවරා දෙන්න නිසි ලෙස ක්‍රියා සිදු උනේ නෑ.මෝල්කාව සි‍ට කෙළින්කන්ද දක්වා සංවර්ධනය කර දෙන්න පොරොන්දු වෙනවා. රුපියල් ලක්ෂ 70ක මුදලින් මේ සංවර්ධන කටයුතු කඩිනමින් සිඳුකරනවා.තවත් මාස කීපයකින් මෝල්කාව සිට කලවාන දක්වාම පුළුල් අන්දමින් මාර්ගය සැකසීමට ක්‍රියා කරනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=r1409014</link>
    <topic>ගම්පහ ජල මූලාශ්‍ර එක්කොට මහා පරිමාණජල යෝජනා ක්‍රමයක් ඉදිකිරීමට සැලසුම්</topic>
    <author>ජයවීර සුගතපාල අත්තනග්ල විශේෂ</author>
    <content>ගම්පහ දිස්ත්‍රික්කයේ අත්තනගල්ල දොම්පේ, මීරිගම සහ මිනුවන්ගොඩ ප්‍රාදේශීය ලේකම් කොට්ඨාසයන්හි පිහිටි ස්වභාවික ජල මූලාශ්‍ර කේන්ද්‍රකොට ගෙන මහා පරිමාණයේ ජලසම්පාදන යෝජනා ක්‍රමයක් ක්‍රියාත්මක කිරීමට ආර්ථික සංවර්ධන ඇමැති බැසිල් රාජපක්ෂ මහතාගේ උපදෙස් පරිදි ජලසම්පාදන හා ජල කළමනාකරණ අමාත්‍යාංශය සැලසුම්කර ඇතැයි අත්තනගල්ල ප්‍රාදේශීය සභාවේ සභාපති ප්‍රියන්ත පුෂ්පකුමාර මහතා පවසයි.අත්තනගල්ල බස්නාගොඩ අත්තනගලු ඔය, දොම්පේ ඌරුවල්ඔය, මීරිගම දීඇල්ල ඔය සහ මිනුවන්ගොඩ මාකලංඔය ආශ්‍රිත ජල පෝෂක ප්‍රදේශ කේන්ද්‍රකොට ගෙන ඉදිකෙරෙන මේ ජල ව්‍යාපෘතිය සඳහා චීන මහජන සමූහාණ්ඩුව ඩොලර් දස ලක්ෂ 30000ක් ණය ආධාරයක් පිරිනමා ඇතැයිද සභාපතිවරයා පැවැසීය.අදාළ භූමි සමීක්ෂණ කටයුතු හා තාක්ෂණික අංශ ස්ථානගත කිරීම සඳහා වූ මූලික අධ්‍යයනයන් හා මිනුම් කටයුතු මේ වන විට ආරම්භ කර ඇත.යෝජිත ජලාශවල ප්‍රමාණය හා ජලධාරිතාව ජලපෝෂිත ප්‍රදේශයේ භූමියේ ස්වභාවය අනුව වෙනස් වන බවද ඒ කෙසේ වුවද මේ ජලාශ ඉදිකිරීමේදී ඊට යටවන භූමි ප්‍රදේශවල ජනාවාස හා ස්වභාවික සම්පත් සංරක්ෂණයට උපරිම අවධානය යොමුකරන බව ජල සම්පාදන හා ජලකළමනාකරණ අමාත්‍යාංශයේ නිලධාරියෙක් අත්තනගල්ල ප්‍රාදේශීය සංවර්ධන කමිටු රැස්වීමේදී පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=r1409015</link>
    <topic>නගර සංවර්ධන සැලසුම් 45ක් ප්‍රා. සභාවලට</topic>
    <author>අතුරුගිරිය විශේෂ - වික්‍රම සමරසිංහ</author>
    <content>කුඩා නගර සංවර්ධන ව්‍යාපෘතිය යටතේ තෝරාගත් නගර 45 ක් සඳහා සැකසූ නගර සැලසුම් ප්‍රාදේශීය සභා වෙත පිළිගැන්වීමේ උත්සවය අද (01) දින පස්වරු 2.00 ට සෙත්සිරිපාය දෙවන අදියර සංකීර්ණ ශ්‍රවණාගාරයේදී පැවැත්වේ. ජනගහනයෙන් 70% වෙසෙන මෙරට ග්‍රාමීය ප්‍රදේශ දියුණු කිරීමේ අරමුණ ඇතිව මහින්ද චින්තනයට අනුව යමින් ඉදිකිරීම් ඉංජිනේරු සේවා සහ පොදු පහසුකම් ඇමැති විමල් වීරවංශ මහතාගේ සහ එම අමාත්‍යාංශ ලේකම් විමලසිරි පෙරේරා මහතාගේ උපදෙස් අනුව ජාතික භෞතික සැලසුම් දෙපාර්තමේන්තුව මගින් එම සැලසුම් සකස් කර ඇත.එකී සැලසුම් විමල් වීරවංශ ඇමතිතුමා අතින් ප්‍රාදේශීය සභා සභාපතිවරු අතට පිරිනමන අතර මේ වසර අවසන් වීමට ප්‍රථම තවත් ග්‍රාම මධ්‍යස්ථාන 60 ක් සඳහා සැලසුම් සකස් කර ඒවා ද පිරිනැමීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=s1409011</link>
    <topic>ක්‍රිකට් පුහුණුකරු තෝරන විධායක කමිටු රැස්වීම අද</topic>
    <author>ප්‍රින්ස් ගුණසේකර</author>
    <content>ශ්‍රී ලංකා ක්‍රිකට් පුහුණුකරු තෝරා ගන්නා විධායක කමිටු රැස්වීම අද පස්වරු 3.00ට ශ්‍රී ලංකා ක්‍රිකට් මූලස්ථානයේදී පැවැත්වෙයි.ජාතික ක්‍රිකට් පුහුණුකරු තනතුරට දෙස්-විදෙස් පුහුණුකරුවන් 17කගෙන් අයැදුම්පත් ලැබී ඇති අතර 96 ලෝක කුසලාන ජයග්‍රහණයේදී ශ්‍රී ලංකා පුහුණුකරු ලෙස කටයුතු කළ ඩේව් වට්මෝර් හා දැනට පුහුණුකරු ලෙස කටයුතු කරන මාවන් අතපත්තු යන මහත්වරු ඉදිරියෙන්ම සිටින බව වාර්තා වේ.ඩේව් වට්මෝර් මහතා මේ දිනවල ශ්‍රී ලංකාවේ සිටින අතර ශ්‍රී ලංකා ක්‍රිකට් නිලධාරීන් කිහිපදෙනකුම හමුවී පුහුණුකරු තනතුර භාර ගැනීමට කැමැත්ත පළ කොට ඇතැයි වාර්තා වේ. වට්මෝර් මහතා ශ්‍රී ලංකා ක්‍රිකට් පුහුණුකරු තනතුරෙන් ඉවත්වු පසු බංග්ලාදේශ හා පාකිස්තාන ජාතික කණ්ඩායම්වල පුහුණුකරු ලෙස කටයුතු කළේය.ශ්‍රී ලංකා ක්‍රිකට් පිලේ පිතිකරුවන් පුහුණුකිරීම භාරව සිටි මාවන් අතපත්තු මහතා මේ වසරේ අප්‍රේල් මාසයේ සිට තාවකාලිකව ප්‍රධාන පුහුණුකරු ලෙස පත්විය. හිටපු පුහුණුකරු ග්‍රෙහැම් ෆෝඩ් හා පෝල් ෆාර්බේස් යන මහත්වරු හදිසියේම ඉවත්වීමෙන් අතපත්තුට අභියෝගය පැවැරුණි. කෙසේ වුවද මාවන් අතපත්තු මහතාගේ පුහුණුකාරිත්වය යටතේ එංගලන්තය හා පාකිස්තානය සමග ටෙස්ට් හා එක්දින තරගාවලි දෙක ජයගත් අතර දකුණු අප්‍රිකාවට එරෙහි ටෙස්ට් හා එක්දින තරගාවලි පරාජය විය.ශ්‍රී ලංකාවට විස්සයි-20 ලෝක කුසලාන ජයග්‍රහණය හිමිවූයේද මාවන් අතපත්තුගේ පුහුණුකාරිත්වය යටතේ වීම විශේෂත්වයකි. ශ්‍රී ලංකා ක්‍රිකට් පුහුණුකරු තනතුර දැරීමේ වැඩි අවස්ථා මෙතෙක් හිමිවුයේ විදෙස් පුහුණුකරුවන්ට වන හෙයින් අද පැවැත්වෙන විධායක කමිටු රැස්වීමේදී වට්මෝර්-මාවන් දෙදෙනා පිළිබඳ පුළුල් සාකච්ඡාවක් ඇතිවනු ඇතැයි පැවැසේ.තෝරා ගන්නා නව ජාතික ක්‍රිකට් පුහුණුකරුට ලබන වසරේ නවසීලන්තයේ හා ඔස්ට්‍රේලියාවේ පැවැත්වෙන ලෝක කුසලාන තරගාවලිය ජයග්‍රහණය කිරීමේ අභියෝගය පැවැරේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=s1409012</link>
    <topic>යොවුන් ඔලිම්පික් ලෝකඩ පදක්කමක් දිනූ සචින් ඩයස්</topic>
    <author/>
    <content>චීනයේ නැන්ජින්හි පැවති දෙවැනි යොවුන් ඔලිම්පික් තරඟාවලියේ බැඩ්මින්ටන් ලෝකඩ පදක්කමක් දිනූ සචින් ඩයස් දිවයිනට පැමිණියේය. මව්බිමට ඔලිම්පික් පදක්කමක් ගෙනා තෙවැනියා ලෙසත් යොවුන් ඔලිම්පික් පදක්කමක් ගෙනා පළමුවැනියා ලෙසත් තමා බෙහෙවින් සතුටු වන අතර රටට ඔලිම්පික් පදක්කමක් රැගෙන ඒම තම එකම සිහිනය බව ඔහු ගුවන් තොටුපොළේදී පැවසීය. ඡායා-කුමාරසිරි ප්‍රසාද්</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=s1409013</link>
    <topic>වේග පන්දු යවන්නන්ගේ වික්‍රමයෙන්ශ්‍රී ලංකාවට තරගමාලාවේ ජය</topic>
    <author>වර්නන් ගුණසේකර දඹුල්ලේ සිට..</author>
    <content>ශ්‍රී ලංකා වේග පන්දු යවන්නන් හමුවේ පසුබෑමකට ලක්වූ පාකිස්තානය ශ්‍රී ලංකාවේදී ඔවුන්ගේ දුර්වලම ඉනිම සටහන් කරමින් දඹුල්ල ක්‍රිකට් ක්‍රීඩාංගණයේ පෙරේදා පැවැති තෙවැනි හා අවසාන ජාත්‍යන්තර එක්දින ක්‍රිකට් තරගයේදී කඩුලු 7කින් ශ්‍රී ලංකාවට පරාජය විය.ඩක්වර්ත්/ලුවිස් ක්‍රමවේදයට අනුව පිලකට ඕවර 48 බැගින් සීමාවූ තරගයේ ලකුණු 101ක ජයග්‍රාහී ඉලක්කයක් හඹා ගිය ශ්‍රී ලංකාව ඕවර 18 යි පන්දු 2ක් ඇතුළත කඩුලු 3ක් දැවී ලකුණු 104ක් ජයග්‍රහණයක් ලබා ගනිමින් තරගමාලාවද තරග 2–1ක් ලෙසින් ජය ගත්තේය. මේ තරගමාලා ජයග්‍රහණයේ විශේෂත්වය වනුයේ පළමු තරගයෙන් පරාජය වී ශ්‍රී ලංකාව යළි නැගිට ඉතිරි තරග දෙක ජය ගැනීමය.දඹුල්ල ක්‍රීඩාංගණයට රැස්ව සිටි නරඹන්නන් අති විශාල පිරිස මන්මත් කරවමින් පාකිස්තානය ඕවර 32යි පන්දුවක් ඇතුළත ලකුණු 102කට දවාලීමට තිසර පෙරේරා, ධම්මික ප්‍රසාද් ලසිත් මාලිංග යන වේග පන්දු යවන්නන් ප්‍රමුඛ ශ්‍රී ලංකා පන්දු යවන්නන්ගේ බළඇණිය සමත් වූහ. තිසර ලකුණු 34කට කඩුලු 4ක් ලබා ගනිමින් මේ තරගාවලියේ පිට පිට දෙවැනි වතාවටත් ‘තරගයේ වීරයා’ වෙමින් ‘තරගමාලාවේ වීරයා’ බවටද පත්විය.ප්‍රසාද් හා මාලිංග පාකිස්තාන මුල් පිතිකරු පෙල කඩා දැමීමෙන් පසුව තිසර පෙරේරා මැද පෙල සුණුවිසුනු කර දැමීය. නුවන් කුලසේකර වෙනුවට කැඳවා තිබූ ධම්මික ප්‍රසාද් ලකුණු 25කට කඩුලු 2ක්ද, මාලිංග ලකුණු 17කට එක් කඩුල්ලක්ද ලබා ගත් අතර දඟ පන්දු යවන්නන් වන රංගන හේරත් ලකුණු 6කටත් සීකුගේ ප්‍රසන්න ලකුණු 8කටත් කඩුල්ලක් බැගින් ලබා ගත්හ.පන්දු 54කට මුහුණ දුන් ඩිල්ෂාන් හතරේ පහර 9ක් සමග ඔහුගේ ක්‍රිකට් ක්‍රීඩා දිවියේ 38 වැනි එක්දින අර්ධ ශතකය නොදැවී වාර්තා කළේය. ෂහිඩ් අෆ්රිඩිගේ පන්දුවට හතරේ පහරක් එල්ල කරමින් ඩිල්ෂාන් අර්ධ ශතකය ලබා ගන්නවාත් සමගම ශ්‍රී ලංකා ජයග්‍රහණයද සටහන් විය. තරගය සඳහා වූ ප්‍රවේශ පත් සියල්ල අවසන්ව තිබූ බැවින් ක්‍රීඩාංගණයේ දොරටු විවර කෙරුණු අතර ඒවා අතරින් රිංගා ඇතුළට පිවිසීමට ජනයා පොරකෑහ. සමහරු අවට ගස්වලට හා බැමි මතට නැග තරගය නැරඹූහ.ඩිල්ෂාන්ට හොඳ සහායක් ලබා දෙමින් මහේල ජයවර්ධන ලකුණු 26ක් ලබා ගත්තේය. පන්දු 32ක ඔහුගේ ඉනිමට හතරේ පහර 3ක් ඇතුළත්ව තිබිණි. ජයග්‍රාහී ඉලක්කය හඹා යාමේදී ශ්‍රී ලංකා පළමු කඩුල්ල ලකුණු 46දී බිඳ වැටිණි.හත්වැනි ඕවරයේ අවසන් පන්දුව කෙළින්ම කඩුල්ලේ වැදීමෙන් උපුල් තරංග ලකුණු 14කට දැවී ගියේය. එම කඩුල්ල බිඳ දැමුවේ මොහමඩ් ඉර්ෆාන් ය. තරංග දැවී යාමත් සමගම දිවා ආහාරය සඳහා තරගය නතර කෙරිණි.දිවා ආහාරයෙන් පසුව යැවුණු තෙවැනි ඕවරයේදී ශ්‍රී ලංකාවට දෙවැනි කඩුල්ල අහිමි වෙමින් කුමාර් සංගක්කාර දැවී ගියේය. වහබ් රියාස්ගේ පන්දුවට දෙවැනි ‘ස්ලිප්’හි මොහමඩ් හෆීස් අතට උඩ පන්දුවක් ‘සංගා’ දැවී යන විට රැස්කර ගෙන සිටියේ ලකුණු 2ක් පමණි. ජයග්‍රහණයට තවත් එක් ලකුණක් පමණක් අවශ්‍යව තිබුණු මුළු ලකුණු 100දී මහේල ජයවර්ධන දැවී ගියේය. ඔහුගේ දැවී යාම සිදුවූයේ ජුනයිඩ් ඛාන් වෙනුවට කණ්ඩායමට ඇතුළත්ව සිටි සයීඩ් අජ්මාල්ගේ පන්දුවට පළමු ‘ස්ලිප්’හි හෆීස් අතට පහසු උඩ පන්දුවක් ලබා දුන් හෙයිනි.මහේල හා ඩිල්ෂාන් තෙවැනි කඩුල්ල වෙනුවෙන් පන්දු 49කින් ලකුණු 41ක් එක් කළහ.මහේලගෙන් පසුව නායක ඇන්ජලෝ මැතිව්ස් කඩුල්ලට පිවිසියද ඔහුට මුහුණ දීමට අවස්ථාව ලැබුනේ එක් පන්දුවකට පමණි. විකට්ටුවේ අනෙක් අන්තයෙන් ජයග්‍රාහී පහර එල්ල විණි. කාසියේ වාසිය දිනා ගෙන පළමුව පන්දුවට පහර දුන් පාකිස්තාන කණ්ඩායමේ කඩුලු තුනක් පළමු ඕවර 10 අවසන් වන විට ලකුණු 19කට බිඳ වැටී තිබිණි. පළමු හා දෙවැනි කඩුලු දෙකම ලබා ගත්තේ ධම්මික ප්‍රසාද් ය. දෙවැනි හා තෙවැනි කඩුලු බිඳ වැටුනේ මුළු ලකුණු ප්‍රමාණය 14ක්ව තිබියදීය. අටවැනි ඕවරයේදී තෙවැනි කඩුල්ල ලබා ගත්තේ ලසිත් මාලිංග ය.නායක මිස්බා උල් හක් හා ෆවාඩ් අලාම් සිවුවැනි කඩුල්ල වෙනුවෙන් ඕවර 8.2ක් තුළ ලකුණු 33ක් එක් කරමින් පාකිස්තාන ඉනිම ආරක්ෂා සහිත තත්ත්වයකට ගෙන ඒමට වෙර දරමින් සිටියදී ‘පොයින්ට්’ ස්ථානයේ පන්දු රකිමින් සිටි තිලකරත්න ඩිල්ෂාන්ගේ අති දක්ෂ ක්‍රීඩාවෙන් මිස්බා දැවී ගියේය. 16 වැනි ඕවරයේ මැතිව්ස්ගේ පන්දුවට මිස්බා පහරක් එල්ල කර ලකුණක් කරා දිව යමින් සිටියදී පන්දුව අතට ගත් ඩිල්ෂාන් එය හරියටම කඩුල්ල වෙත දමා ගැසුවේය. ප්‍රසාද්ගේ එක් ඕවරයකදී හතරේ පහර දෙකක් එල්ල කළ මිස්බා පන්දු 30කට මුහුණ දී ලකුණු 18ක් ලබා ගත්තේය.උමාර් අක්මාල් (7) ඊළඟට දැවී ගියේය. 19 වැනි ඕවරයේදී පස්වැනි කඩුල්ල බිඳ වැටෙන විට ලකුණු පුවරුවේ සටහන්ව තිබුණේ මුළු ලකුණු 55ක් පමණි. තිසර පෙරේරා ට හයේ පහරක් එල්ල කළ අක්මාල් ඊළඟ පන්දුවටද එවැනිම පහරක් එල්ල කිරීමට යාමේදී ඉහළ නැගි පන්දුව බිම වැටෙන්නට ඔන්න මෙන්න කියා තිබියදී මාලිංග ‘මිඩ් ඕන්’ යන ස්ථානයේ සිට දිව එමින් දර්ශනීය අයුරින් අල්ලා ගත්තේය.පාකිස්තාන ඉනිමට තවත් ලකුණු 22ක් එක්වූ අතරවාරයේ ඔවුනට කඩුලු 3ක් අහිමි විය. මින් කඩුලු 2ක් තිසර පෙරේරා ලබා ගත් අතර අනෙක් කඩුල්ල ලබා ගත්තේ දඟ පන්දු යවන සීකුගේ ප්‍රසන්න ය. පාකිස්තාන ඉනිම ගොඩගැනීමට සිටි අෆ්රිඩි දැවී යාමත් සමග පාකිස්තානුවන්ගේ අවසන් බලාපොරොත්තුවද සිඳී ගියේය. අෆ්රිඩි ලබා ගත්තේ ලකුණු 2ක් පමණි. මුළු ලකුණු 77දී අටවැනි කඩුල්ල බිඳ වැටෙමින් වහබ් රියාස් (0) දැවී ගියේය.මධ්‍යාහන දොළහ පසුවෙනවාත් සමගම වර්ෂාව ඇද හැලිණි. ඒ වන විට පාකිස්තානය ඕවර 26කදී කඩුලු 8ක් දැවී ලකුණු 81ක් රැස්කර ගෙන සිටියේය. එහෙත් වේගයෙන් හමා යමින් තිබූ සුළඟත් සමග වර්ෂාව තුරන්ව ගොස් යළි හිරු රැස් පතිත වන්නට විය.තරගය පස්වරු 1.00 ට යළි ආරම්භ වූයේ ඉනිමකට ඕවර 2 බැගින් අඩුකර පිලකට ඕවර 48 තරගයක් ලෙසිණි. ඉන්පසුව මිනිත්තු හයක් ගතවෙද්දී පාකිස්තාන 9 වැනි කඩුල්ල බිඳ වැටෙමින් සයීඩ් අජ්මාල් (6) දැවී ගියේය. 29 වැනි ඕවරයේ ඔහු දැවී යන විට මුළු ලකුණු ප්‍රමාණය 88ක් විය. අජ්මාල් දැවී ගියේද අක්මාල් මෙන්ම තිසර පෙරේරාගේ ‘බවුන්සර්’ පන්දුවකට එල්ල කළ උඩ පන්දුවෙනි. ‘මිඩ් විකට්’ ස්ථානයේ සිට මහේල ජයවර්ධන එම උඩ පන්දුව අල්ලා ගත්තේය.පාකිස්තාන අවසන් කඩුල්ල බිඳ වැටුණේ රංගන හේරත්ගේ පන්දුව කෙළින්ම කඩුල්ලේ වැදීමෙන් මොහමඩ් ඉර්ෆාන් (5) දැවී යාමෙනි. ඒ අනුව පාකිස්තාන ඉනිම ඕවර 32යි පන්දුවක් ඇතුළත ලකුණු 102කට සීමාවිය. එහෙත් ඩක්වර්ත්/ලුවිස් ක්‍රමවේදයට අනුව ජයග්‍රහණය සඳහා ශ්‍රී ලංකාවට ලැබුනේ ඕවර 48කින් ලකුණු 101ක ඉලක්කයකි.ෆවාඩ් අලාම් නොදැවී 38, මිස්බා උල් හක් 18 (තිසර පෙරේරා 34/4, ධම්මික ප්‍රසාද් 25/2)තිලකරත්න ඩිල්ෂාන් නොදැවී 50, මහේල ජයවර්ධන 26</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=s1409014</link>
    <topic>තරගමාලාව ජය ගැනීමට ලැබීම විශිෂ්ටයි</topic>
    <author>වර්නන් ගුණසේකර දඹුල්ලේ සිට..</author>
    <content>පාකිස්තානයට එරෙහිව පැවැති තරග තුනකින් සමන්විත ජාත්‍යන්තර එක්දින ක්‍රිකට් තරගමාලාවේ පළමු තරගය පරාජය වීමෙන් පසුව තරගමාලාවේ තවදුරටත් රැඳී සිටීමට නම් තම කණ්ඩායම උපරිම දක්ෂතා මට්ටමට පිවිසීමට සිදුව තිබූ බවත් පන්දු යවන්නන් ඔවුන්ගේ කාර්යය විශිෂ්ට අන්දමින් ඉටුකළ නිසා තරගමාලාව ජයග්‍රහණය කිරීමට හැකිවූ බවත් ශ්‍රී ලංකා ක්‍රිකට් නායක ඇන්ජලෝ මැතිව්ස් පෙරේදා දඹුල්ල ක්‍රීඩාංගණයේ පැවැති තෙවැනි හා අවසාන තරගයෙන් පසුව ප්‍රකාශ කළේය.“තරගය මුලදී ධම්මික හා මාලිංගත් තිසර ඉන්පසුවත් කඩුලු ලබා ගත්තා. අත්හදා බැලීම් කිහිපයක් කරන්න මට අවශ්‍ය වුණා. මම තිසරට පන්දු යවන්න වැඩි අවස්ථා ලබා දුන්නා. ධම්මිකත් තමා ඉතා හොඳ පන්දු යවන්නෙක් බව පසුගිය තරගමාලා කිහිපයේදී ඔප්පු කර තිබෙනවා.ධම්මිකව ගෙනාවේ කුලසේකරගේ (නුවන්) පන්දු යැවීම හොඳ නැති නිසා නෙවෙයි. මේ සියල්ලෝම අපට වැදගත් චරිත. අපි පුළුවන් වෙලාවලට වෙන වෙන අයට අවස්ථාව දීලා බලනවා. ඒ විදියට අපි දැනගන්නවා ඒ ඒ අවස්ථාවලට අපට ඉන්නේ කොයි වගේ ක්‍රීඩකයන්ද කියලා” යැයි මැතිව්ස් පැවසීය.“කාසියේ වාසිය නොලැබීම හොඳට ගියා” යනුවෙන් සිනාමුසුව පැවසූ මැතිව්ස්, පළමුව පන්දුවට පහර දෙනවාද, පන්දු යවනවාද යන්න පිළිබඳව තමා එතරම් තැකීමක් නොකළ බවත් තණතීරුව ඒ තරමටම හොඳ එකක් වී තිබූ බවත් කියා සිටියේය.ලෝක කුසලාන තරගාවලිය සඳහා ශ්‍රී ලංකාව ඉලක්ක සකස් කර ගත යුතුව තිබෙන බැවින් දිගින් දිගටම තරග ජය ගැනීම තම කණ්ඩායමට ඉතා වැදගත් බවද ශ්‍රී ලංකා ක්‍රිකට් නායකයා කියා සිටියේය.අවසන් තරගයේ වීරයා මෙන්ම තරගමාලාවේද වීරයා වූ තිසර පෙරේරා පිළිබඳව මෙහිදී අදහස් දැක්වූ මැතිව්ස්, දකුණු අප්‍රිකාව සමග පැවැති තරගමාලාවේදී කණ්ඩායමෙන් ඉවත් කර තිබූ තිසර යළි කණ්ඩායමට ඇතුළත් වීම සඳහා ඉතාමත් වෙහෙස මහන්සි වී ක්‍රියා කළ බව පවසා සිටියේය.“තිසරගෙන් අපි බලාපොරොත්තු වුනේ හොඳ තුන් ඉරියව් ක්‍රීඩකයෙක්. එමු මේ තරගමාලාවේදී ඉතාමත් හොඳ දක්ෂයෙක් වුණා. ඔහු මේ තත්ත්වයට ආවේ ගොඩක් මහන්සි වෙලායි.තිසර ලෝක කුසලාන තරගාවලියට අපට අත්‍යවශ්‍ය ක්‍රීඩකයෙකි.”නායක ඇන්ජලෝ මැතිව්ස්ට ලැබෙන උපනායකයන් හරිහැටි පිහිටන්නේ නැත්තේ මන්දැයි නැගූ ප්‍රශ්නයකට මැතිව්ස්ගේ පිළිතුර මෙසේ විය.“චන්දිමාල් (දිනේෂ්) හා තිරිමාන්න (ලහිරු) ඔවුනට ලැබෙන අවස්ථාවලින් ප්‍රයෝජන අරගෙන ලකුණු රැස් කරයි කියලා මම බලාපොරොත්තු වෙනවා.”</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=s1409015</link>
    <topic>මගේ නායකත්වය යටතේ පාකිස්තානයේ දුර්වලම පිතිකරණය මෙයයි</topic>
    <author>වර්නන් ගුණසේකර දඹුල්ලේ සිට..</author>
    <content>ශ්‍රී ලංකාවට එරෙහිව දඹුල්ලේදී පෙරේදා පැවැති ජාත්‍යන්තර එක්දින ක්‍රිකට් තරගයේ ප්‍රදර්ශනය වූයේ තමාගේ නායකත්වය යටතේ පාකිස්තාන ක්‍රිකට් කණ්ඩායමේ දුර්වලම පිතිකරණය බව පාකිස්තාන ක්‍රිකට් නායක මිස්බා උල්-හක් කියා සිටියේය.තරගයෙන් පසුව පැවැති මාධ්‍ය හමුවේදී අදහස් දැක්වූ මිස්බා, මේ තණතීරුව තමන් ක්‍රීඩා කළ තණතීරුවලට වඩා හාත්පසින්ම වෙනස් එකක් වූ බවත් වැඩි හයියක් නැති නිසා පන්දුව ‘බවුන්ස්’ වන එම තණතීරුවට හුරුපුරුදු විය යුතු බවත් මිස්බා කීවේය.තණතීරුව ඉනිම දෙකේදීම එක ලෙසටම පැවැති බවද කී මිස්බා තම කණ්ඩායම ලකුණු 240ක් හෝ 250ක් ලබා ගෙන සිටියා නම් එය ප්‍රයෝජනවත් වීමට ඉඩ තිබුණු බවද ප්‍රකාශ කළේය.“ෆවාඩ් හා මම 30 වැනි ඕවරය වන තෙක් කඩුල්ලේ රැඳී සිටින්න බලාපොරොත්තු වුණා.අපි සටනක් දෙන්න උත්සාහ කළත් නැවත වතාවක් අපේ කඩුලු බිඳ වැටුණා. තරගමාලාවේ ප්‍රතිඵලය හොඳ නැහැ. නමුත් අපි ශ්‍රී ලංකාවේදී ලබා ගත් අත්දැකීම් හොඳයි” පාකිස්තාන නායකයා පවසා සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=s1409016</link>
    <topic>“ගිය දේ ගැන කතා කරන්න මම කැමති නැහැ”</topic>
    <author>වර්නන් ගුණසේකර දඹුල්ලේ සිට..</author>
    <content>කෙටි පන්දුවලට මුහුණ දීමේදී සමහර පිතිකරුවන් දුර්වලතාවක් දක්වන බවත් තරගයකට පෙර අප ඒ ගැන සැලසුම් කරන බවත් අවසාන තරගයේ වීරයා හා තරගමාලාවේ වීරයා බවට පත්වූ තිසර පෙරේරා පෙරේදා දඹුල්ලේ පැවැති තරගයෙන් පසුව මාධ්‍ය හමුවේදී කියා සිටියේය. “මගේ තුන් ඉරියව් ක්‍රීඩාව ගැන මම ආඩම්බර වන බව මම පළමුවෙන් කියන්න කැමතියි. තණතීරුව පන්දු යැවීම සඳහා ඉතා හොඳ එකක්. අපේ සම්පූර්ණ පන්දු යැවීමේ බළඇණියම ඉතා හොඳින් ක්‍රීඩා කළා. එය විශ්වාසයයි. පසුගිය තරගයේ මා හොඳින් පන්දු යැවුවා. මේ තරගයේදීත් මම ශක්තිමත්ව ඉදිරියට ආවා. මම තව දුරටත් පුහුණුවීම් කරලා තව තවත් ඉදිරියට එනවා. මම මගේ උපරිමයෙන් ක්‍රීඩා කරනවා” යැයි තිසර කීවේය.දකුණු අප්‍රිකාව සමග පැවැති තරගමාලාවට ඇතුළත් කර නොගැනීම සම්බන්ධයෙන් ඇසූ ප්‍රශ්නයකට තිසර මෙසේ පිළිතුරු දුන්නේය.“සිදුවූ දේවල් සිදුවෙලා අවසානයි. පහුගිය දේවල් ගැන කතා කරන්න මම කැමති නැහැ. අනූෂ සමරනායක, සුමිත් වර්ණකුලසූරිය හා රුවින් පීරිස් යන පුහුණුකරුවන් පසුගිය කාලයේ මාත් එක්ක උදේ අටේ ඉඳන් හවස් වනතුරු පුහුණුවීම්වල යෙදුනා. ඒ ගැන මම මේ අවස්ථාවේ ඔවුන්ට ස්තූතිවන්ත වෙනවා.”තමා මේ තරගයේ ලබා ගත් කඩුලු හතරෙන් වටිනාම කඩුල්ල උමාර් අක්මාල්ගේ බවත් ඔහු භයානක පිතිකරුවෙකු බවත් තිසර කියා සිටියේය. තරග තුන හතරකට වඩා තමා අලුත් පන්දුවෙන් පන්දු යවා නැති බවත් සාමාන්‍යයෙන් තමා පන්දු ප්‍රහාරයට පැමිණෙන්නේ ‘පවර් ප්ලේ’ එකෙන් පසුව බවත් තිසර පෙරේරා වැඩි දුරටත් ප්‍රකාශ කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=f1409011</link>
    <topic>භේදභින්න වූ විපක්ෂය හමුවේආණ්ඩුවේ ජය ස්ථිරයි</topic>
    <author>සාකච්ඡා කළේ උදිත ගුණවර්ධන</author>
    <content>ප්‍රචණ්ඩ ක්‍රියා පිළිබඳ ආණ්ඩුවට විතරක් චෝදනා එල්ල කරන්නේ ඇයි කියන එක ප්‍රශ්නයක්. ආණ්ඩුවට එක ඇඟිල්ලක් දිගු කරනවා නම් විපක්ෂය වෙත ඇඟිලි හතරක් දිගු වෙලා කියන යථාර්ථය පෙන්වා දිය හැකියි. අද විපක්ෂය උත්සාහ කරන්නේ තමන්ගේ අඩුපාඩු වසාගැනීමට අනුන් වෙත චෝදනා එල්ල කිරීමයි. ඒ චෝදනා එල්ල කිරීම තුළ තිබෙන්නේ තමන්ගේ අඩුපාඩුත්, අතීතයත් වසාගැනීම පමණයි.එදා මැතිවරණ භීෂණය ගැනත්, භීෂණයේ බලපෑම්වලට අතිමහත් ප්‍රසිද්ධියක් තිබුණේත් එක්සත් ජාතික පක්ෂයටයි. එදා මැතිවරණවලදී භීෂණය ක්‍රියාත්මක කර සංවිධානාත්මකව හොර ඡන්ද ව්‍යාපාරය ක්‍රියාක්මත කළේ මේ අයයි. එහෙම කළු අතීතයක් තියෙන අය තමයි අද භීෂණය ගැනත්, ප්‍රචණ්ඩ ක්‍රියා ගැනත් අපට චෝදනා එල්ල කරන්නේ. අප ‍තමයි රට තුළ තිබූ සකලවිධ භීෂණය වගේම ප්‍රචණ්ඩත්වය ද තුරන් කළේ. අපේ කාලයේ මැතිවරණයක් නිමාවුණා කියලා කිසිදු පශ්චාත් මැතිවරණ භීෂණයක්, ප්‍රචණ්ඩ ක්‍රියාවක් ඇතිවුණේ නැහැ. එවැනි විනය ගරුක වාතාවරණයකුයි රට තුළ ඇති කළේ.අනෙක ඌවේ මැතිවරණයේදී විපක්ෂය තමන් ලබන පරාජය තක්සේරු කර තිබෙනවා. ඔවුන් උත්සාහ කරන්නේ තමන් ලබන පරාජය වසාගැනීමට කුමක් හෝ හේතු පාඨයක් සොයා ගැනීමටයි. ඒ හැර ප්‍රචණ්ඩත්වය, භීෂණය ගැන විපක්ෂය නඟන තර්ක ඉතාමත් වැරැදියි.ඒ වගේම අද ජනතා විමුක්ති පෙරමුණ කතා කරන්නේ තමන් කිසිදා වැරැදි නොකළ පිරිසක් විදිහටයි. මේ අය තමයි රටට මුලින්ම ප්‍රචණ්ඩත්වය හඳුන්වා දුන්නේ. ඒගොල්ලෝ අද තමන්ගේ ඒ අතීතය අමතක කරලා තමයි කතා කරන්නේ.මේ මැතිවරණයේ කිසිදු තීරණාත්මක භාවයක් මා නම් දකින්නේ නැහැ. අපට ඉතාමත් ඉහළින් ජයග්‍රහණය කරන්න පුළුවන්. ජනතාව තුළ එදා තිබූ විශ්වාසය තවමත් අඩුවෙලා නැහැ. ඌවේ සංවර්ධනයට අදාළ සියලු කරුණු ඉටුකළේ මේ ආණ්ඩුව විසිනුයි. එදා ඌව පළාත කියන්නේ ඉතාමත් පසුගාමී ප්‍රදේශයක් විදිහටයි තිබුණේ. විදුලිය පවා එදා මෙහි බොහෝ ගම්මානවලට සිහිනයක්වයි තිබුණේ. අද විදුලිය ඇතුළු පොදු පහසුකම් අතින් ඌව පළාත තුළ ඉදිරිගාමී කටයුතු රාශියක් ඉටුකර තිබෙනවා. මෙවර මැතිවරණයේදී ඡන්දය පාවිච්චි කිරීමේදී මේ හැම දෙයක් ගැනම ජනතාව ඉතාමත් ඕනෑකමින් සලකා බලනු නියතයි.මේ මැතිවරණයේදී බලපාන්නේ සංවර්ධනය පිළිබඳ සාධකය විතරක් නොවෙයි. අද රටට විරුද්ධව අන්තර්ජාතිකව ප්‍රබල කුමන්ත්‍රණයක් ක්‍රියාත්මක වෙනවා. මේ කුමන්ත්‍රණයට විරුද්ධව ජනමතයක් ඇති බවට අන්තර්ජාතික ප්‍රජාවට ඒත්තු ගැන්වීමට ලැබෙන අවස්ථාවක් විදිහටත් ඌව පළාත් මැතිවරණය හඳුන්වා දීමට පුළුවන්.මැතිවරණ කාලසටහනට අනුව නම් ලබන අවුරුද්දේ ජාතික ඡන්දයක් නැහැ. ඒත් අපට ඕනෑම මොහොතක ජාතික මැතිවරණයකට යන්න පුළුවන්. ජනාධිපතිවරණයකට වුණත් නොවැම්බර් මාසයෙන් පසු යාමට පුළුවන්. මේ ඕනෑම මැතිවරණයකට මුහුණ දීමටත්, ඒ මැතිවරණවලින් ජයග්‍රහණය කිරීමටත් පුළුවන්කම තිබෙනවා. විපක්ෂයේ භේද භින්නවීමත්, බිඳවැටීමත් තුළ අපේ ජයග්‍රහණය ගැන කිසිදු සැකයක් නැහැ. ඉදිරියට පවත්වන මහ මැතිවරණයකදී වුණත්, ජනාධිපතිවරණයකදී වුණත් ජනතාව අප සමඟ බව තහවුරු කර ගැනීමට ස්ථිරව පුළුවන්කම තිබෙනවා.කවුද ඔය තර්කය මතු කරන්නේ කියලා මුලින් ම හොයා බලන්න ඕනෑ. විවිධ අවස්ථාවාදී කණ්ඩායම් හා කුහක අරමුණු ඇති අයයි. ඒත් අද ජනාධිපතිතුමා පිළිබඳ සිංහල සමාජය තුළ පමණක් නොවෙයි දෙමළ, මුස්ලිම් සමාජය තුළත් විශාල විශ්වාසයක් හා බලාපොරොත්තුවක් තිබෙනවා. මේ විශ්වාසය කඩකිරීමටත්, ජනාධිපතිතුමා හා සෙසු පාර්ශ්ව අතර ඇති බැඳියාව කඩා බිඳ දැමීමටත් ඔවුන් උත්සාහ කරනවා.මේ විදිහේ කුමන්ත්‍රණකාරී තත්ත්වයක් තිබුණත් ජනතාව මුළාකිරීමට මේ අයට සමත්කමක් නැහැ. දෙමළ, මුස්ලිම් ජනතාවට අවශ්‍ය මූලික පහසුකම් හා ගෞරවය ලබාදීමටත් අප කටයුතු කර තිබෙනවා. උදාහරණයක් විදිහට ගනිමු උතුරු පළාත. මේ පළාත යුද්ධයෙන් විශාල ලෙස විනාශ වුණා. දෙමළ ජනසමාජයටත් මේ යුද්ධයෙන් විශාල හානියක් වුණා. මේ තත්ත්වය මඟහැර උතුරු පළාත තුළ ජනජීවිතය සාමාන්‍ය තත්ත්වයට පත්කළේ මේ ආණ්ඩුව. මේ පළාත් සංවර්ධනය වෙත යොමුකළේත් මේ ආණ්ඩුවයි. මේ සියලු කරුණු සලකා බලද්දී දෙමළ, මුස්ලිම් සහයෝගය ගැන අපට කිසිදු සැකයක් නැහැ.අපි තමයි ගොවියා ගැන ලොකුම අවධානය යොමු කළේ. ගොවියාගේ වෘත්තීය ගරුත්වය ඉහළ යන විදිහට කටයුතු කළේ. මේ විදිහේ ගොවිජන හිතකාමී යුගයක් ඇතිකිරීමට මූලික වුණේ මහින්ද රාජපක්ෂ මහතාගේ ආණ්ඩුව කියන එක අතිශයෝක්තියක් නොවෙයි.පොහොර සහනාධාරය ලබාදීම තමයි මේ ආණ්ඩුව ඉටුකළ විශාලම සේවය. මේ සහනාධාරය නිසා ගොවීන් තුළ තිබූ කෘෂිකර්මය තවදුරටත් ඉහළ නැංවීමට හේතුවක් වෙලා තිබෙනවා. වැව් පද්ධතිය ප්‍රතිසංස්කරණය කිරීමත් වාරිමාර්ග පද්ධතිය ප්‍රතිසංස්කරණය කිරීමත් නිසා ගොවිජන කටයුතු පහසු කිරීමටත් පුළුවන් වෙලා. ඒ නිසා කෘෂිකර්මාන්තයට අලුත් යුගයක් ඇතිකළ කාලයක් විදිහට මේ කාලය හඳුන්වන්න පුළුවන්.ඉදිරියටත් ගොවියාගේ ආර්ථිකය ඉහළ නංවන ගොවියාගේ ආර්ථිකය ස්ථාවර කරන වැඩපිළිවෙළක් ඇති ආණ්ඩුවක් විදිහටත් හඳුන්වා දීමට පුළුවන්. නියඟය වැනි ස්වාභාවික ආපදා තත්ත්වය තුළ පවා කෘෂිකර්මාන්තය ස්ථාවර මට්ටමක තිබෙන්නේ මේ ආණ්ඩුව ඇතිකර තිබෙන වැඩපි‍ළිවෙළ නිසයි.මේ විදිහේ චෝදනා එල්ල කරන්නේ දේශපාලන අවශ්‍යතා හා පටු අරමුණු මුල්කරගෙනයි. ස්වාභාවික ආපදා තත්ත්වයකදී පවා විපක්ෂය උත්සාහ කරන්නේ ‍යම් දෙයක් මුල්කරගෙන දේශපාලන වාසියක් ලබාගැනීමටයි. ගොවීන් වෙත අවශ්‍ය කරන ඕනෑම සහයෝගයක් ලබාදීමටත් අප කටයුතු කර තිබෙනවා. ඒ නිසා අපට විපක්ෂය එල්ල කරන්නේ කිසිදු පදනමක් නැති චෝදනා පමණයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>01</day>
    </date>
    <link>http://www.dinamina.lk/2014/09/01/_art.asp?fn=f1409012</link>
    <topic>යා දෙක නොරත රතපොදු අපේක්ෂක කොහිද?</topic>
    <author>ජනතා මිත්‍ර</author>
    <content>“රනිල්ව ජනාධිපතිවරණයට දාන එක යූ. ඇන්. පීයේ අයිතියක්. හැබැයි ඒක මහින්ද පරද්දන වැඩේට බාධාවක් වෙනවා” යනුවෙන් පසුගියදා වේදිකාවක දී ප්‍රසිද්ධියේ ප්‍රකාශ කළේ ජනතා විමුක්ති පෙරමුණේ සුනිල් හඳුන්නෙත්ති පාර්ලිමේන්තු මන්ත්‍රීවරයාය.සරත් ෆොන්සේකා මහතා පොදු අපේක්ෂකයෙකු වශයෙන් දාන්න හදන අය පොඩි ත්‍රිල් එකක් ගන්න හදනවා. එතුමාත් ඒකෙන් පොඩි ත්‍රිල් එකක් ගන්නවා. 2010 වර්ෂයේ ජනාධිපතිවරණයේ දී සරත් ෆොන්සේකා මහතා පොදු අපේක්ෂකයා බවට පත්කළේ ජනතා විමුක්ති පෙරමුණයි, එක්සත් ජාතික පක්ෂයයි. හැබැයි සරත් ෆොන්සේකා මහත්තයා එදා පොදු අපේක්ෂකයෙක් කරලා අපි ත්‍රිල් ගත්තේ නැහැ. අපි ඒ අවස්ථාවේදී සිදු කළේ දේශපාලනයයි. නමුත් එතුමා ඒකෙන් ත්‍රිල් එකක් ගත්තද? කියල නම් අපි දන්නේ නැහැ.” සුනිල් හඳුන්නෙත්ති මන්ත්‍රීවරයා මේ කතාව ද ‍කීවේ එම වේදිකාවේ ප්‍රසිද්ධියේමය.එතෙකින් නොනැවතී රනිල් වික්‍රමසිංහ මහතා ගැන සුනිල් හඳුන්නෙත්ති මන්ත්‍රීවරයා අදහස් දැක්වූයේ මෙසේය.“රනිල් වික්‍රමසිංහ මහතා යළිත් ඉල්ලනවද? නැද්ද? කියන එක තීරණය කරන්න පක්ෂයක් හැටියට එජාපයට සම්පූර්ණ අයිතියක් තියෙනවා. ඒ පිළිබඳ කිසිම ගැටලුවක් නැහැ. අපි කියන්නේ “මහින්ද රාජපක්ෂට එරෙහි පොදු අපේක්ෂකයා” කියන අවස්ථාව එමඟින් අහිමි වෙලා යනවා කියලයි.සුනිල් හඳුන්නෙත්ති මන්ත්‍රීවරයා මේ ප්‍රකාශ කරන්නේ ජනතා විමුක්ති පෙරමුණේ ස්ථාවරයයි. මීළඟ ජනාධිපතිවරණය සඳහා ජනතා විමුක්ති පෙරමුණ මේ ආකාරයෙන් තම ප්‍රතිචාරය ඉදිරිපත් කිරීම කිසිසේත්ම සුළුවෙන් තැකිය නොහැක. ඊට හේතු කිහිපයක්ම ඇත. වත්මන් ආණ්ඩුව වෙනස් කළ යුතුයි යන මතයේ සිටින විරුද්ධ පක්ෂය නියෝජනය කරන ප්‍රධානතම දේශපාලන පක්ෂයක් හැටියට ජනතා විමුක්ති පෙරමුණ හැඳින්වීමට පුළුවනි.ජනතා විමුක්ති පෙරමුණට වත්මන් ආණ්ඩුව පෙරළීමට අවශ්‍ය වී තිබෙන්නේ ඇයි? රටේ යහ පාලනය හා ප්‍රජාතන්ත්‍රවාදය වළපල්ලට ගොස් ඇති බව පවසමින් ඔවුන් ජනතාවගෙන් වරම් ඉල්ලා සිටින්නේ ප්‍රජාතන්ත්‍රවාදය යළි රට තුළ ස්ථාපිත කිරීමටය. එය කොතෙක් දුරට මෙරට පොදු මහජනතාවට ගෝචර වේද? මේ රට සම්බන්ධයෙන් වර්තමානයේ පවතින නියම අභියෝග ජනතා විමුක්ති පෙරමුණ වටහාගෙන තිබෙනවාද? ඒ සඳහා ඔවුන්ට දැක්මක් තිබෙනවාද? ඒ සඳහා තිබෙන පොදු වැඩපිළිවෙළ කුමක්ද? එක්සත් ජාතික පක්ෂය සමඟ රටේ පවතින නියම අභියෝග ජය ගැනීමට ජනතා විමුක්ති පෙරමුණට නිශ්චිත වැඩපිළිවෙළක් නැත්තේ ඇයි?එක්සත් ජාතික පක්ෂයේ රනිල් වික්‍රමසිංහ මහතාටත්, සරත් ෆොන්සේකා මහතාටත්, ජනතා විමුක්ති පෙරමුණේ සුනිල් හඳුන්නෙත්ති පාර්ලිමේන්තු මන්ත්‍රීවරයා චෝදනා නඟන්නේ ඇයි? “යා දෙක නොරත රත ඉන් පෑහීමක් නැත” යනුවෙන් ප්‍රස්ථා පිරුළුවලට ඇතුළත් කෙරුණේ කට කහනවට නොවේ. “කලකදි වහලු කලකදි රහ වෙනවාලු” යනුවෙන් ප්‍රකාශ කළේ ද කට කහනවට නොවේ. මේ කාරණා සම්බන්ධයෙන් එක්සත් ජාතික පක්ෂයත්, ජනතා විමුක්ති පෙරමුණත් ප්‍රකාශ කරන්නේ කුමක්ද? පෑහීමක් නැතිව පොදු අපේක්ෂකයෙකු ගැන සිතීමටවත් නොහැකිය. එක්සත් ජාතික පක්ෂයත්, ජනතා විමුක්ති පෙරමුණත් එළිපිට එකිනෙකාට චෝදනා කරගන්නා තත්ත්වයක් තුළ විරුද්ධ පක්ෂයට පොදු වැඩපිළිවෙළක් සහ පොදු අපේක්ෂකයෙකු ගැන සිතීමටවත් නොහැකි වී තිබේ. එම යථාර්ථය දන්නා මෙරට පොදු ජනතාව එක්සත් ජාතික පක්ෂය හා ජනතා විමුක්ති පෙරමුණ කරනු ලබන මෙම ප්‍රකාශ ගැන කිසිදු ප්‍රතිචාරයක් නොදැක්වීම සාධාරණ නොවේද?සුනිල් හඳුන්නෙත්ති මන්ත්‍රීවරයා එසේ ප්‍රකාශ කරන විට ජනතා විමුක්ති පෙරමුණේ නායක අනුර කුමාර දිසානායක මහතා ප්‍රකාශ කරන්නේ “දැන් කිසිදු සෙතක් අත් නොවූ නිසා අපි පක්ෂ මාරු කළ යුතුයි. අපි එක්සත් ජාතික පාක්ෂිකයින්ගෙන් ඉල්ලන්නේ ඔබත් පක්ෂය මාරු කරන්න. මොකද? ඔය හරේන් ගොයියා ෂුවර් නැහැ. ඇයි ඔය ටී. වී. නාළිකාවල කීවේ එයා ලොකු ලොක්කන් එක්ක එකට බිබී හිටියා කියලා. ඉතින් එක්සත් ජාතික පක්ෂය ගැන ෂුවර් කරන‍්නේ කොහොමද? දැන් එක්සත් ජාතික පාක්ෂිකයින්ට කියන්නේ පක්ෂ මාරු කළ යුතුයි. ඒගොල්ලන් එහෙට මෙහෙට පක්ෂය මාරු කරනවා.එක්සත් ජාතික පක්ෂය දැන් ගම්වල අම්මා, තාත්තාගේ පක්ෂය නොවෙයි. දුක්විඳින ජනතාවගේ පක්ෂය නොවෙයි. මේ රටේ ගොවි ජනතාවගේ පක්ෂය නොවෙයි. මේ රටේ පොදු මහජනතාවගේ පක්ෂය එක්සත් ජාතික පක්ෂය නම් ඉඩම් විකුණන්නට හදයිද? වතුර විකුණන්න හදයිද? ජල බදු ගහන්න සැලසුම් කරයිද? මේ රටේ වැඩ කරන ජනතාවගේ, ගොවි ජනතාවගේ පක්ෂය ජනතා විමුක්ති පෙරමුණයි. මාරු කරන්න ඒ පැත්තට පක්ෂය” යනුවෙන් ජනතා විමුක්ති පෙරමුණේ නායක අනුර කුමාර දිසානායක මහතා ප්‍රකාශ කරන්නේය.කේ. ඩී. ලාල්කාන්ත මන්ත්‍රීවරයා ප්‍රකාශ කරනු ලබන්නේ එක්සත් ජාතික පක්ෂයේ රනිල් වික්‍රමසිංහ මහතා ඉදිරි ජනාධිපතිවරණයට තරඟ කරනවා නම් ජනතා විමුක්ති පෙරමුණෙන් ද අපේක්ෂකයෙකු ඉදිරිපත් කරන බවයි.2010 දී මහින්ද රාජපක්ෂ මහතා පරාජය කිරීම සඳහා සියලු බේද අමතක කර පෙළ ගැසුණු එක්සත් ජාතික පක්ෂය, ජනතා විමුක්ති පෙරමුණ, සරත් ෆොන්සේකා මහතා එකිනෙකාට චෝදනා කර ගන්නේ ඇයි? පැණි වරකෙට හෙණ ගසා තිබෙන්නේ ඇයි? 2010 දී පැණි වරෙකට හෙණ ගැසුවා නම් 2015 දී හෝ 2016 දී පැණි වරකෙට හෙණ නොගසාවි යයි දිය හැකි සහතිකය කුමක්ද? පොදු වැඩපිළිවෙළක් සහ පොදු අපේක්ෂකයෙකු ගැන මේ රටේ පොදු මහජනතාව තුළ විශ්වාසයක් ඇතිකරන්නේ කෙසේද? එම තත්ත්වය තේරුම් ගෙන සිටින මෙරට පොදු මහජනතාව ත්‍රස්තවාදයෙන් ඉතා අසීරුවෙන් නිදහස් කරගත් රට යළිත් ත්‍රස්තවාදයේ ගොදුරු බවට පත්කිරීමට ඉඩ ලබාදෙන්නේ නැත.2010 වසරේදී පැවති ජනාධිපතිවරණයේ දී මහින්ද රාජපක්ෂ මහතා පරාජයට පත් කිරීම සඳහා එක්සත් ජාතික පක්ෂය, ජනතා විමුක්ති පෙරමුණ එකම වේදිකාවකට එක් වන්නේ ඇයි? මහින්ද රාජපක්ෂ මහතා පහසුවෙන් පරාජය කිරීමට නොහැකි පොදු ජන නායකයෙකු බව එම දේශපාලන පක්ෂ දෙක පිළිගනී. මහින්ද රාජපක්ෂ මහතාගේ ජනප්‍රසාදය දිනෙන් දින වැඩි වන බව දන්නා එක්සත් ජාතික පක්ෂය හා ජනතා විමුක්ති පෙරමුණ යන දේශපාලන පක්ෂ දෙකට අවශ්‍ය වන්නේ කෙසේ හෝ මහින්ද රාජපක්ෂ මහතා පරාජය කිරීම සඳහා උපක්‍රමයක් සකස් කිරීමටය.මහින්ද රාජපක්ෂ මහතා පරාජය කළ හැක්කේ කෙසේද? මහින්ද රාජපක්ෂ මහතා මේ රටේ පොදු මහජනතාවගේ විශ්වාසය, ආදරය හා ගෞරවය දිනාගෙන සිටින්නේ කෙසේද? මේ කරුණු ගැන ගැඹුරින් අධ්‍යයනය කිරීමේදී එක්සත් ජාතික පක්ෂයට හා ජනතා විමුක්ති පෙරමුණට තේරුම් ගියේ රටේ ඒකීයභාවය රකිමින් රටට සැබෑ ලෙස ආදරය කරන දේශප්‍රේමී ජන නායකයා මහින්ද රාජපක්ෂ මහතා බවයි. 2005 වසරේදී බලයට පත් වී වසර 4 ක් යන විට “මහින්ද චින්තන” ප්‍රතිපත්ති ප්‍රකාශයේ අංක 1 යෝජනාව වන ත්‍රස්තවාදය මුළුමනින්ම පරාජය කර ගෞරවනීය සාමයක් ලබාදීමට මහින්ද රාජපක්ෂ මහතා ක්‍රියා කළේය.මහින්දගේ දේශප්‍රේමීත්වයට පහර ගසනතුරු තමන්ට ගැලවීමක් නොමැති බව එක්සත් ජාතික පක්ෂයත්, ජනතා විමුක්ති පෙරමුණත් ඉතා හොඳින් දනී. මහින්දගේ දේශප්‍රේමීත්වය නැතිකිරීම සඳහා කළ යුත්තේ කුමක්ද? ඒ සඳහා තවත් දේශප්‍රේමියෙකු ආදේශ කිරීමට ඔවුන් තීරණය කරන ලදී. එක්සත් ජාතික පක්ෂයේ රනිල් වික්‍රමසිංහ විපක්ෂ නායකවරයාට දේශප්‍රේමයක් ආරෝපණය කිරීම එතරම් පහසු නැත. තොප්පිගල කියන්නේ මහ කැලෑවක්, ගලක් යනුවෙන් රනිල් වික්‍රමසිංහ මහතා කරන ලද ප්‍රකාශයෙන් අගෞරව සිදු වූයේ මේ රට දිවිහිමියෙන් බේරාගත් රණවිරුවන්ටය. රටට සැබෑ ලෙස ආදරය කරන නායකයෙකුට මෙවැනි ප්‍රකාශ සිදු කළ හැකිද? එවැනි නායකයෙකු ගැන ජනතාවට විශ්වාසය තැබිය හැකිද?අලි - කොටි ගිවිසුම ගැන රනිල් වික්‍රමසිංහ මහතාට චෝදනා එල්ල වන විට රනිල්ගේ දේශප්‍රේමීත්වය ගැන කතා කරන්නේ කෙසේද? අලි - කොටි ගිවිසුම දිගටම ක්‍රියාත්මක වූවා නම් මේ රට දෙකඩ වන බව අමුතුවෙන් කිව යුතු නොවේ. 2002 පෙබරවාරි 22 වෙනි දින අත්සන් කරනු ලැබූ සටන් විරාම ගිවිසුමෙන් මේ රටට සිදුවූ හානිය ගැන අමුතුවෙන් කිව යුතු නොවේ. කොටි සංවිධානය ශක්තිමත් වූයේත් ආරක්ෂක අංශවල බුද්ධි අංශ විනාශ කළේත් මේ ඊනියා සටන් විරාම ගිවිසුම මඟිනි. කොටි සංවිධානය සෑම අංශයකින්ම ශක්තිමත් වීම තුළින් රට දෙකඩ වීමට ඉතා ආසන්නව තිබිය දී 2004 මහ මැතිවරණයේ දී එක්සත් ජාතික පක්ෂය පරාජයට පත් වූ අතර 2005 වසරේ ජනාධිපතිවරණයෙන් මහින්ද රාජපක්ෂ මහතා බලයට පත්වීමෙන් අනතුරුව කොටි ත්‍රස්තවාදය මුළුමනින්ම පරාජය කිරීමේ මෙහෙයුම ආරම්භ විය. එමනිසා කොටි ත්‍රස්තවාදය මුළුමනින්ම පරාජය කිරීමෙන් මහින්ද රාජපක්ෂ මහතාට ලැබුණු ජනප්‍රසාදය මහින්ද මහතාගෙන් රනිල් වික්‍රමසිංහ මහතාට පහසුවෙන් ලබාගත නොහැකිය.ජනතා විමුක්ති පෙරමුණේ එවකට නායක සෝමවංශ අමරසිංහ මහතාට ද සැබෑ දේශප්‍රේමියෙකු වීමට නොහැකි විය. කොටි ත්‍රස්තවාදය මුළුමනින්ම පරාජය කිරීමේ මෙහෙයුම මහින්ද රාජපක්ෂ ජනාධිපතිවරයා ඉතා උපක්‍රමශීලීව සිදුකරන විට ජනතා විමුක්ති පෙරමුණ චෝදනා කළේ මහින්ද රාජපක්ෂ ජනාධිපතිවරයා ත්‍රස්තවාදය පරාජය කිරීමේ මෙහෙයුම ඉන්දියාවට පාවා දුන් බවයි. ඉන්දියාවේ බලපෑම් මත බර අවි ප්‍රහාර නැවැත්වූ බවට ද ජනතා විමුක්ති පෙරමුණ විසින් ජනාධිපතිවරයාට චෝදනා කරන ලදී.මහින්ද රාජපක්ෂ මහතාගේ දේශප්‍රේමීත්වයට කිසිදු ආකාරයකින් ජනතා විමුක්ති පෙරමුණට හෝ එක්සත් ජාතික පක්ෂයට බලපෑම් කිරීමට නොහැකි බව ඉතා හොඳින් පැහැදිලි වේ. එමනිසා ඔවුන්ට එදා අවශ්‍ය වුණේ දේශප්‍රේමී තරඟකරුවෙකු තෝරා ගැනීමටය. එවකට යුද හමුදාපති සරත් ෆොන්සේකා මහතා තෝරා ගත්තේ ඒ නිසාය. නමුත් හොරා ගැනීමට ගිය එම දේශප්‍රේමීත්වයට මෙරට පොදු මහජනතාව කදිම පිළිතුරක් ලබා දුන්නේ 2010 වසරේ පැවති ජනාධිපතිවරණයෙන් මහින්ද රාජපක්ෂ මහතාට වැඩි ඡන්ද දහඅටලක්ෂයක ජයග්‍රහණයක් ලබා දෙමිනි.ඉදිරි ජනාධිපතිවරණයේදී රනිල් වික්‍රමසිංහ, අනුර කුමාර දිසානායක, සරත් ෆොන්සේකා යන මහත්වරුන් නොව පූජ්‍ය මාදුළුවාවේ සෝභිත නාහිමියන් හෝ ශිරාණි බණ්ඩාරනායක මහත්මිය තරඟ කළද මහින්ද රාජපක්ෂ මහතා පරාජය කළ නොහැකි බව මේ රටේ පොදු මහජනතාව ඉතා හොඳින් දනිති. එමනිසා මෙරට නියම පොදු අපේක්ෂකයා මහින්ද රාජපක්ෂ මහතාය. ඊට අභියෝග කිරීමට කිසිවෙකුට හැකි නොවන්නේ ඔහු සැබෑ දේශප්‍රේමී පොදු ජන නායකයකු නිසාය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n140902_6</link>
    <topic>අතිරේක ආහාර බෝග නිෂ්පාදනය ඉහළ නැංවීමට පියවර</topic>
    <author>වසන්ත ජයසිංහ ආරච්චි</author>
    <content>[2014-09-02 15:30]අතිරේක ආහාර බෝග නිෂ්පාදනය ඉහළ නැංවීමේ අරමුණින් කෘෂිකර්ම අමාත්‍යාංශය වැඩසටහන් රාශියක් ආරම්භ කර තිබේ.‍ඒ අනුව හඳුනාගත් ප්‍රදේශ රැසක ලොකු ළුෑණු සහ මිරිස් වගාව සාර්ථක කිරීමට පියවර ගන්නා බව අමාත්‍යාංශය සඳහන් කරයි.අනුරාධපුර දිස්ත්‍රික්කය තුළ පමණක් ඉඩම් හෙක්ටයාර හත්සියයක මිරිස් වගාවක්, හෙක්ටයාර නවසියයක ලොකු ළුෑණුත් වගා කිරීමට පියවර ගෙන තිබේ. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n140902_5</link>
    <topic>සහන අරුණින් කෑගල්ලට සහන</topic>
    <author>වසන්ත ජයසිංහ ආරච්චි</author>
    <content>[2014-09-02 14:30]සහන අරුණ වැඩසටහන යටතේ කෑගල්ල දිස්ත්‍රික්කයේ ප්‍රාදේශීය ලේකම් කොට්ඨාශ 11කට ණය ලබාදීම ආරම්භ කෙරේ.දිවි නැඟුම ප්‍රතිලාභීන්ට 4%ක වාර්ෂික පොලී අනුපාතයක් යටතේ මෙම ණය මුදල් ලබාදේ. මේ සඳහා වයස් සීමාවක් බලනොපායි.පාරිභෝගිකයන්ගේ අවශ්‍යතාවන් අනුව රුපියල් පන්දහසක අවම සීමාවකට යටත්ව උපරිමය රුපියල් පනස් දහසක ණය ලබාදීම සිදු කෙරේ.ආර්ථික සංවර්ධන අමාත්‍යාංශය මෙම වැඩසටහන ක්‍රියාත්මක කරයි. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n140902_4</link>
    <topic>අච්චුවේලි වැඩ අරඹයි</topic>
    <author>ලලනි ජයවර්ධන</author>
    <content>[2014-09-02 13:30]උතුරු පළාතේ පිහිටුවන ලද ප්‍රථම ආයෝජන කලාපය වන අච්චුවේලි ආයෝජන කලාපය, ආර්ථික සහ සංවර්ධන කටයුතු ඇමති බැසිල් රාජපක්ෂ මහතා අතින් විවෘත විය.මීට අවශ්‍ය යටිතල පහසුකම් සහ අනෙකුත් පහසුකම් සැපයීමෙන් මෙම කලාපය තුළින් අරමුණු ගණනාවක් ඉටුකර ගැනීමට අදහස් කරයි.මෙමඟින් විශාල වශයෙන් ශ්‍රී ලංකාව තුළින් සහ විදේශ රටවල් වලින් ආයෝජකයින් ආකර්ෂණය කර ගැනීමට බලාපොරොත්තු වෙයි. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n140902_1</link>
    <topic>නීරෝගි දරු පරපුරකට `සිසුපෝෂ'</topic>
    <author>දිස්නා කුමාරි අල්විස්</author>
    <content>[2014-09-02 10:30]ජාතික ආහාර ප්‍රවර්ධන මණ්ඩලය විසින් නීරෝගි දරු පරපුරක් බිහිකිරීමේ අරමුණින්, `සිසුපෝෂ' නමින් පෝෂණ වැඩසටහනක් ක්‍රියාත්මක කිරීමට පියවර ගෙන තිබේ.මෙහි සමාරම්භක උත්සවය හෙට උදෑසන 10.00ට පොළොන්නරුව රාජකීය විද්‍යාලයේදී ජනාධිපති ආර්යා ශිරන්ති රාජපක්ෂ මැතිණියගේ ප්‍රධානත්වයෙන් ඇරඹීමට නියමිතය.`සිසුපෝෂ', ධාන්‍ය වර්ග කීපයකින් සමන්විත පෝෂණීය ආහාරයක් බවත් බොහෝ පාසල් දරුවන් උදෑසන ආහාරය ගැනීමෙන් වැළකී සිටින නිසා මන්දපෝෂණයෙන් පෙළෙන බව සමීක්ෂණ මඟින් හෙළිවීම නිසා මෙවැනි තීරණයක් ගත් බව කෘෂිකර්ම අමාත්‍යාංශය පවසයි. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n1409021</link>
    <topic>කොපි කරන්න බැරි නායකයෙක්</topic>
    <author/>
    <content>මට සිලිටි එහෙත් හැඟීමක් නැති බිම් පොළවක් මත සිටුවන ලද ප්ලාස්ටික් පුටුවක් මත ලෝකයක් දිනු ගාම්භීර නායකයෙක් ඉඳගෙන සිටී. බැලූ බැල්මට ඒ සිනහව ඉතා සරලය. අහිංසක ගැමියකුගේ අව්‍යජ නිහතමානීකම ඔහු කෙරෙන් පළවේ.ප්‍රධාන චරිතය අබිමුවෙහි ශිල්පයෙහි නිපුන ආලේඛ්‍ය චිත්‍රකරුවෝ රැසක් පෙළ ගැසී සිටිති. ඔවුහු මේ සරල නායකයාගේ යථාර්ථය රේඛාවට නැම සඳහා බලවත් උත්සාහයක යෙදී සිටිති.එහෙත් එය කළ හැක්කේ ද?ඔහුගේ දීප්තිමත් දැසෙහි ලියැ වී ඇත්තේ මේ රටේ දූ දරුවන්ගේ අනාගතය පිළිබද සුබවාදී සැලැසුමකි. ඔහුගේ අව්‍යාජ සිනහවෙහි රැඳී ඇත්තේ මේ රටේ සියලු ජාතීන් පිළිබඳ සාමයේ කතාන්දරයකි.ඔහුගේ ශක්තිමත් බාහු යුග්මය කියන්නේ මේ රටේ ආරක්ෂාව හා නිදහස පිළිබඳ වෘත්තාන්තයකි.දරුවෝ ඔහු දුටු සැණෙන් ස්නේහය ඉල්ලති. අම්මලා ඔහු දුටු සැණෙන් පුත්‍ර ස්නේහය වපුරති. මේ තරම් සං‍ෙව්දී නායකයෙක් කිසි දිනෙක මේ දුපත මත පහළ වේද යනු සැක සහිත ය. එහෙත් ඒ ගාම්භීර මිනිසා සරල සිනාවකින් මුව සරසා ඔබ හමුවේ පෙනී සිටී.මේ දසුන චිත්‍රයට නැඟිය හැක්කේ කාට ද?ඊයේ (1) දිනමිණ කවරය සැරසූ ජාතික ශිල්ප සභාව මන් පවත්වන ලද හස්ත කර්මාන්ත ප්‍රදර්ශනයේ තරුණ සිසු කණ්ඩායමක් අඳින ලද ජනපතිතුමන්ගේ එක් රුවක් අද අපි මෙසේ පළ කරමු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n1409023</link>
    <topic>රබර්වලට සහතික මිලක්</topic>
    <author>මහින්ද අලුත්ගෙදර</author>
    <content>දේශීය රබර් ගොවියාගේ ආර්ථික මට්ටම ශක්තිමත් කිරීමේ අරමුණින් රබර් සඳහා සහතික මිලක් නියම කිරීමට රජය තීරණය කරයි.ජනාධිපති මහින්ද රාජපක්ෂ, ආර්ථික සංවර්ධන ඇමැති බැසිල් රාජපක්ෂ සහ මුදල් හා ක්‍රමසම්පාදන අමාත්‍යාංශයේ ලේකම් ආචාර්ය පී.බී. ජයසුන්දර මහත්වරුන් වෙත ඉදිරිපත් කළ යෝජනාවකට අනුව මේ සඳහා අනුමැතිය ලැබී තිබෙන අතර එය ප්‍රතිපත්තමය තීරණයක් බව වැවිලි කර්මාන්ත ඇමැති මහින්ද සමරසිංහ මහතා ප්‍රකාශ කරයි.ඒ අනුව ගොවීන්ගෙන් මිලදී ගන්නා රබර් සඳහා ගැණුම්කරු විසින් සහතික මිලට වඩා පහළ මිලක් ගෙවන්නේ නම් සහතික මිල දක්වා වූ මුදල රජය විසින් දරන බවද මෙය රබර් ගොවියාට විශාල ශක්තියක් බවද ඒ මහතා පෙන්වා දෙයි.ඇමැතිවරයා මේ බව සඳහන් කළේ වැවිලි කර්මාන්ත අමාත්‍යාංශ ශ්‍රවණාගාරයේ දී ඊයේ (01) පැවැති විශේෂ මාධ්‍ය හමුවකට සහභාගි වෙමිනි.එහිදී වැඩිදුරටත් අඳහස් දක්වමින් මහින්ද සමරසිංහ මහතා පෙන්වා දුන්නේ ජාත්‍යන්තර වෙළෙඳ පොලේ මේ වනවිට රබර් මිල පහත වැටී තිබෙන හෙයින් ශ්‍රී ලංකාවේ රබර් මිලද පහත වැටී තිබෙන බවත් නිෂ්පාදන වියදමට සාපේක්ෂම ඉහළ මිලක් රබර් වතු හිමියන් ලබා ගත්තද එම ආදායම තවදුරටත් ඉහළ නැංවීමේ ක්‍රමවේදයක් රජය විසින් නිර්මාණය කරන බවත්ය.ලෝක රබර් නිෂ්පාදනයට සාපේක්ෂව අපේ රටේ නිස්පාදනය කරනුයේ ඉතාම අවම රබර් ප්‍රමාණයක් බව පෙන්වාදුන් ඇමැතිවරයා ඒ හේතුවෙන් ජාත්‍යන්තර මිල වෙනුවෙන් බලපෑමක් කිරීමේ හැකියාවක් නොමැති බවද අපේ රටේ නිෂ්පාදනය කරන රබර් ප්‍රමාණයෙන් සියයට 75ක ප්‍රමාණයක් දේශීය කර්මාන්ත ශාලා සඳහා මිලදී ගන්නා බවද පැවසිය.මෙලෙස රබර් යොදා ගනිමින් නිෂ්පාදනය කරන භාණ්ඩ විශාල ප්‍රමාණයක් විදේශ රටවලට අපනය කරන අතර එයින් විදේශ විනිමය අපේ රටට හිමිවන බවද ශ්‍රී ලංකාවේ රබර් මිල පහත වැටී තිබෙන්නේ රබර් කිරි ගෙන්වන නිසා බවට සිදුකරන ප්‍රකාශ පදනම් විරහිත බවද පෙන්වා දුන් වැවිලි කර්මාන්ත ඇමැතිවරයා අත්‍යවශ්‍ය රබර් කිරි ප්‍රමාණය පමණක් විදේශයන්ගෙන් ආනයනය කරන බවද ප්‍රකාශ කළේය.මේ අතර මහින්ද සමරසිංහ මහතා පැවසූවේ මේ වනවිට මොණරාග දිස්ත්‍රික්කයේ පමණක් රබර් වතු හිමියන්9,500ක් පමණ අලුතින් රබර් වගාකර තිබෙන බවත් මොණරාගල, වවුනියාව, මුලතිවු, අම්පාර දිස්ත්‍රික්කයන්හි ද අලුතින් රබර් වගාකිරීමට පියවර ගෙන තිබෙන බවත්ය. මෙවැනි වැඩසටහන් ක්‍රියාත්මක කරමින් සියයට 100 ක් ශ්‍රී ලංකාවට අවශ්‍ය රබර් ප්‍රමාණය මෙරට තුළම නිෂ්පාදනය කිරීම අරමුණ වී තිබෙන බවද ඒ මහතා සඳහන් කළේය.වැවිලි කර්මාන්ත අමාත්‍යාංශයේ ලේකම් ආචාර්ය දමිතා ද සොයිසා හා ශ්‍රී ලංකා තේ මණ්ඩලයේ සභාපතිනී ජානකී කුරුප්පු මහත්මීන් ද රබර් සංවර්ධන දෙපාර්තමේන්තුවේ අධ්‍යක්ෂ ජනරාල් ආර්.බී. ප්‍රේමදාස මහතා ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n1409024</link>
    <topic>ශ්‍රීලනිපයේ 63 වැනි සංවත්සරය අද බදුල්ලේදී</topic>
    <author>ධනුෂ්ක ගොඩකුඹුර බදුල්ල සිට</author>
    <content>මාතෘභූමියට විජයග්‍රාහී මාවත පෙන්වා දෙමින් සඟ, වෙද, ගුරු, ගොවි, කම්කරු පංච මහා බලවේගයේ එකමුතුවෙන් බිහි වූ ශ්‍රී ලංකා නිදහස් පක්ෂයේ 63 වැනි සංවත්සර උළෙල ජනාධිපති මහින්ද රාජපක්ෂ මහතාගේ ප්‍රධානත්වයෙන් බදුල්ල වින්සන්ට් ඩයස් ක්‍රීඩාංගණයේ දී අද (02) පස්වරු 2.00ට පැවැත්වේ. ශ්‍රී ලංකා නිදහස් පක්ෂයේ නිර්මාතෘ, හිටපු අගමැති එස්. ඩබ්ලිව්. ආර්. ඩී. බණ්ඩාරනායක ශ්‍රීමතාණන්, හිටපු අගමැතිනි සිරිමාවෝ බණ්ඩාරනායක මැතිණිය, පක්ෂය පිහිටුවීමේ පුරෝගාමී මෙහෙවරක් ඉටු කළ ඩී. ඒ. රාජක්ෂ මැතිතුමා ප්‍රමුඛ පක්ෂයේ හිටපු නායකයන්ගේ ද ගුණ සුවඳ සිහිපත් කරමින් මෙම සැමරුම් උළෙල පැවැත්වේ.නාමික නිදහස නිසා පීඩාවට පත් ව සිටි ශ්‍රී ලාංකේය ජනතාවට සැබෑ නිදහස දිනා දීමේ අරමුණ ඇතිව බණ්ඩාරනායක මැතිතුමා 1951 සැප්තැම්බර් මස 02 වැනි දින ශ්‍රී ලංකා නිදහස් පක්ෂය ආරම්භ කළේය.සුදු අධිරාජ්‍යවාදීන්ගෙන් නිදහස හිමි වුවත් කලු සුද්දන්ගෙන් නිදහස දිනා දීමට එවකට පැවැත් එක්සත් ජාතික පක්ෂයට හැකියාවක් නොමැති බව තේරුම් ගත් බණ්ඩාරනායක මැතිතුමා එම පක්ෂය අතහැර ශ්‍රී ලංකා නිදහස් පක්ෂය පිහිටුවීමේ අරමුණ ඇතිව විපක්ෂයේ අසුන් ගැනීමට යන විට එතුමාගේ සෙවණැල්ල මෙන් පසුපසින් පැමිණියේ බෙලිඅත්ත ආසනයේ මන්ත්‍රීවරයා වූ දිවංගත ඩී. ඒ. රාජපක්ෂ මහතා පමණි. පක්ෂය ආරම්භ කර වසර පහක් ගත වන විට පැවැති 1956 මහා මැතිවරණයෙන් අතිවිශිෂ්ට ජයග්‍රහණයක් ලැබූ ශ්‍රී ලංකා නිදහස් පක්ෂය ප්‍රමුඛ ආණ්ඩුව ජනතාවගේ අපේක්ෂාවන් මල්ඵල ගන්වමින් සැබෑ නිදහසකින් යුත් ශ්‍රී ලාංකේය ජාතියක් බිහි කිරීමට කැප වී ක්‍රියා කළේය.බණ්ඩාරනායක මැතිතුමාගේ අභාවයෙන් පසුව බලයට පත් වූ සිරිමාවෝ බණ්ඩාරනායක මැතිණිය ලොව ප්‍රථම අගමැතිනිය ලෙස වාර්තා පිහිටුවමින් රට දිනවීමේ සටන ඉදිරියටම ගෙන ගියාය.අනතුරුව 1977 වසරේ බලයට පත් වූ එක්සත් ජාතික පක්ෂයේ දහහත් අවුරුදු පාලන සමය බිඳ දමා ශ්‍රී ලංකා නිදහස් පක්ෂය බලයට ගෙන ඒමට පාද යාත්‍රා, මිනිස් දම්වැල් තුළින් යෝධ ශක්තියක් ලබා දුන් මහින්ද රාජපක්ෂ මහතා 2005 ජනාධිපතිවරණය ජයග්‍රහණය කර පක්ෂයේ සභාපති ධූරයට පත් විය. ශ්‍රී ලංකා නිදහස් පක්ෂයේ ස්වර්ණමය යුගය උදා කරමින් රටත් ජාතියත් ජයග්‍රහණයෙන් විජයග්‍රහණය කරා රැගෙන යාමට ජනාධිපති මහින්ද රාජපක්ෂ මහතා සමත් වූ අතර මහින්ද චින්තන හා මහින්ද චින්තන ඉදිරි දැක්ම තුළින් ලෝකයේ කිසිදු රටකට නොදෙවෙනි සංවර්ධනයක කරා අද ශ්‍රී ලංකාව පියමනිමින් සිටී.ශ්‍රී ලංකා නිදහස් පක්ෂයේ මහලේකම්, ඇමැති මෛත්‍රීපාල සිරිසේන, ජාතික සංවිධායක ඇමැති බැසිල් රාජපක්ෂ, භාණ්ඩාගාරික ඇමැති ඩලස් අලහප්පෙරුම මහත්වරුන් ප්‍රමුඛ සෙසු නායකයන්, එක්සත් ජනතා නිදහස් සන්ධානයේ සහෝදර දේශපාලන පක්ෂය නායකයන් ඇතුළු පිරිසක් ද සමරු උළෙලට සහභාගී වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n1409025</link>
    <topic>බාලාතම්පෝ සමුගනී</topic>
    <author/>
    <content>වමේ ව්‍යාපාරයේ හා වෘත්තීය සමිති ක්ෂේත්‍රයේ ප්‍රබල නායකයකු වූ පිලිප්ස් බාලාතම්පෝ මහතා ඊයේ (01) කොළඹ පෞද්ගලික රෝහලකදී අභාවප්‍රාප්ත විය. ඒ මහතා මියයනවිට වයස අවුරුදු අනූ දෙකකි. බාලතම්පො මහතා ලංකා වෙළෙඳ කාර්මික පොදු කම්කරු සංගමයේ (සී. එම්. යූ) නායකයා ලෙස කටයුතු කළ අතර ඊට පෙර ලංකා සමසමාජ පක්ෂයේ සාමාජිකත්වය ලබාගෙන රටේ නිදහස වෙනුවෙන් දැඩි කැපවීමෙන් කටයුතු කළ අයෙකි.ලංකා විශ්වවිද්‍යාලය හා ලන්ඩන් විශ්වවලින් බී. එස්. සී. උපාධි ලබාගත් ඔහු කෘෂිකර්ම දෙපාර්තමේන්තුවේ මුලින්ම සේවය කර තිබේ. අනතුරුව 1947දී ඉන් ඉවත්වී අධි නීතිඥයකු ලෙසත් වෘත්තීය සමිති නායකයකු ලෙසත් තම දායකත්වය රටේ වැඩකරන පන්තිය වෙනුවෙන් ලබා දුන්නේය.ඒ මහතාගේ මෘත දේහය කොළඹ 03, කොල්ලුපිටියේ සී. එම්. යූ. ප්‍රධාන කාර්යාලයේ තැන්පත් කර තබන අතර අවසන් කටයුතු (05) සිදුකිරීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n1409026</link>
    <topic>නාට්‍යවේදී බන්දුල විතානගේ අභාවප්‍රාප්ත වෙයි</topic>
    <author>මානෙල් පුෂ්පකුමාරි සහ රක්ෂණ ශ්‍රියන්ත</author>
    <content>ප්‍රවීණ නාට්‍යකරුවකු, පරිවර්තකයකු, රංඟවේදියකු වූ බන්දුල විතානගේ මහතා ඊයේ (01)අභාවප්‍රාප්ත විය. මිය යනවිට ඔහු 74වැනි වියේ පසුවූ ඒ මහතා ශ්‍රියා කංකානම්ගේ කමලා පීරිස් මහත්මියගේ දයාබර ස්වාමි පුරුෂයා වන අතර  චානක, නාලක හා වජිරකුමාරි යන අයගේ පියාණෝය.දිනමිණ කර්තෘ මණ්ඩලයේද සේවය කළ ඒ මහතා හිරු දහස, රෝමය ගිනි ගනියි, වැනීසියේ වෙළෙන්දා ඔහුගේ වේදිකා නාට්‍ය අතර වේ. අසල්වැසියේ, බුමුතුරුණු, අත්තබිදෙයි වැනි ටෙලිනාට්‍ය ඒ මහතාගේ අධ්‍යක්ෂණයන්ය.පෝල් ද සිල්වා විතානගේ හා පියසීලි කනහැරආරච්චි යුවළට දාව 1940 සැප්තැම්බර් 11 වනදා බන්දුල ද සිල්වා විතානගේ ගෝනගල දී උපත ලැබීය. සහෝදරයන් තිදෙනකුගෙන් යුතු පවුලේ වැඩිමලා වූ ඔහු අතුරුවැල්ල ප්‍රාථමික විද්‍යාලය, කොළඹ කේරි විද්‍යාලය, අම්බලන්ගොඩ ධර්මාශෝක විද්‍යාලය යන විද්‍යාල වලින් අධ්‍යාපනය ලැබීය.ඕස්ට්‍රේලියාව (1979), මැලේසියාව (1981/1988/1994), අමෙරිකා එක්සත් ජනපදය (1989), ප්‍රංශය(1994), පිලිපීනය (1995) වැනි රටවල වෘත්තීය පුහුණු හා විවිධ වැඩසටහන් සඳහා සහභාගී වී ඇති ඔහු, දේශීය කලා ක්ෂේත්‍රයට දායාද කරන ලද නිර්මාණ රාශියකි.ඒ මහතාගේ ‘සෙනෙහෙබර ඩොලී‘ ටෙලිනාට්‍ය 1987 රාජ්‍ය නාට්‍ය උළෙලේ දී හොඳම පරිවර්තන සහ හොඳම නිෂ්පාදනය ලෙස ද සම්මාන ලැබීය.‘හිරු දහස‘ 1990 රාජ්‍ය නාට්‍ය උළෙලේ දී හොඳම පරිවර්තනය සහ හොඳම නිෂ්පාදනය ලෙස සම්මානයට පාත්‍ර විය .1963 දී ලංකා විශ්ව විද්‍යාලයට (කොළඹ) ඇතුළත් වූ ඔහුට එහිදී නාට්‍ය කලාව සම්බන්ධයෙන් ලැබුණු පන්නරය ඔහුගේ ගමන් මඟ ශක්තිමක් කරන්නට විය. විශ්ව විද්‍යාල අධ්‍යාපනයෙන් පසු සීමා සහිත හේලීස් සමාගමේ භාෂා පරිවර්තකයකු වූ ඔහු 1970-1981 දක්වා ගුවන් විදුලි සංස්ථාවේද, 1982-1994 දක්වා රූපවාහිනී සංස්ථාවේද, 1994 සිට රූපවාහිනී අභ්‍යාස ආයතනයෙහිද සේවය කළ අතර, 2001 සිට ටවර් හෝල් රඟහල පදනමේ උපදේශකයකු වශයෙන් කටයුතු ක‍ළේය.ඒ මහතාගේ දේහය බොරුල්ල ජයරත්න මල් ශාලාවේ තැන්පත් කර ඇති අතර බ්‍රහස්පතින්දා (04) ජාතික කලා භවනේ තැන්පත් කිරීමට නියමිත අතර අවසන් කටයුතු බොරුල්ල කනත්ත පොදු සුසාන භූමියේදී සවස 4.30ට සිදුකිරීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n1409027</link>
    <topic>ජාත්‍යන්තර සිනමා උළෙල අද රීගල්හිදී</topic>
    <author>රත්නසිරි පතිරණ</author>
    <content>ජාත්‍යන්තර සිනමා උළෙල අද (02) උත්කර්ෂවත් අයුරින් පැවැත්වීමට සියලු කටයුතු සූදානම් කර ඇත. මෙහි සමාරම්භක උළෙල අද සවස (6.30)ට කොළඹ රීගල් සිනමා ශාලාවේදී පැවැත්වේ. රතුපලස විශේෂාංග සමඟින් මෙම සිනමා උළෙලේ වැඩසටහන ආරම්භ වන අතර හෙළයේ මහා සිනමාකරු ආචාර්ය ලෙස්ටර් ජේම්ස් පීරිස් මහතාට චිත්‍රපට උළෙලේ චිත්‍රපට නාමාවලිය පිරිනැමීමටද කටයුතු යොදා ඇත.සමාරම්භක උළෙලේ වැඩකටයුතු වලින් අනතුරුව ප්‍රංශ සිනමාකරු ක්‍රිස්ටෝපි ගෑන්ස් අධ්‍යක්ෂණය කළ (Beauty and the Best) බියුටි ඇන්ඩ් ද බිස්ට් චිත්‍රපටය තිරගත කෙරේ. මෙම චිත්‍රපටය ජපානයේ ඔකිනාවා ජාත්‍යන්තර සිනමා උළෙලට සමගාමීව ශ්‍රී ලංකාවේ ප්‍රදර්ශනය වීමද විශේෂත්වයක් බව ශ්‍රී ලංකා සිනමා අධ්‍යක්ෂවරුන්ගේ සංසදය සඳහන් කරයි.මීට සමගාමීව ජාතික චිත්‍රපට සංස්ථා තරංගනී සිනමා ශාලාව, මැජෙස්ටික් සිටි - සුපීරියර් සිනමා ශාලාව, එම්පයර් ඩිලුක්ස් සිනමා ශාලාව, ජර්මන් සංස්කෘතික මධ්‍යස්ථානය (Goethe Institut) යන ස්ථානයන්හිදීද උදේ 10.00, දහවල් 1.00, සවස 4.00 සහ රාත්‍රී 10.00 දර්ශන මෙම (07) දක්වා නොමිලයේ පැවැත්වෙන බව සඳහන් කළ සිනමා අධ්‍යක්ෂවරුන්ගේ සංසදය ධර්මසේන පතිරාජගේ 'ස්වරූප' නිලේන්ද්‍ර දේශප්‍රියගේ 'තණ්හා රති රඟා', උදය ධර්මවර්ධනගේ 'Miles of a Dram' , උදාර අබේසුන්දරගේ 'සෙවණැලි', ප්‍රසන්න ජයකොඩිගේ '28' යන ශ්‍රී ලාංකික සිනමාකරුවන්ගේ තෝරාගත් චිත්‍රපට කීපයක්ද ජාත්‍යන්තර සිනමා උළෙලේ ප්‍රදර්ශනය කිරීමට කටයුතු යොදා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n1409028</link>
    <topic>ජපන් අගමැති මෙරට නිල සංචාරයක</topic>
    <author>මහින්ද අලුත්ගෙදර</author>
    <content>ශ්‍රී ලංකාව සමඟ පවත්නා රාජ්‍යතාන්ත්‍රික සබඳතා තවදුරටත් ශක්තිමත් කරමින් දෙදින නිල සංචාරයක් සඳහා ජපාන අගමැති ෂින්සෝ අබේ (Shinzo Abe) මහතා ශ්‍රී ලංකාවට පැමිණීමට නියමිතව තිබේ.දෙරට අතර රාජ්‍යතාන්ත්‍රික සබඳතා ආරම්භ කොට වසර 60 ක් සම්පූර්ණ කිරීම නිමිත්තෙන් පසුගිය 2013 වසරේ මාර්තු මාසයේ දී ජනාධිපති මහින්ද රාජපක්ෂ මහතා ජපානයේ කළ නිල සංචාරයේ දී සිදුකළ ආරාධනයකට අනුව එරට අගමැතිවරයා එළඹෙන 07 දා ශ්‍රී ලංකාවට පැමිණෙන බව විදේශ කටයුතු අමාත්‍යාංශය පවසයි.ජපාන අගමැතිවරයෙකු අවසන් වරට ශ්‍රී ලංකාවේ සංචාරයකට පැමිණ තිබෙන්නේ මීට වසර 24 කට පෙර බව සඳහන් කරන එම අමාත්‍යාංශය අගමැතිවරයාගේ මේ සංචාරයෙන් දෙරට අතර පැවැත්වෙන වෙළෙඳාම හා ආර්ථික සබඳතා මූලික කරගත් සහයෝඟීතාවය තවදුරටත් ශක්තිමත් කර ගැනීමට ඉවහල් වන බවද පෙන්වා දෙයි.ජපන් අගමැති ෂින්සෝ අබේ මහතා සමඟ එරට රජයේ ඉහළ පෙළේ නියෝජිත පිරිසක් ද සහභාගි වීමට නියමිත අතර යටිතල ව්‍යුහයේ සිට ආහාර කර්මාන්තය දක්වා ව්‍යාප්ත වූ සුළු හා මධ්‍ය පරිමාණ ව්‍යාපාරිකයන්ගෙන් සමන්විත ජපාන ව්‍යාපාරික නායකයන් ද ඒ අතර වන බව විදේශ කටයුතු අමාත්‍යාංශය කියයි.ශ්‍රී ලංකාවේ සමාජ, ආර්ථීක සංවර්ධනය උදෙසා මූලික සහකරුවෙකු බවට පත්ව සිටින ජපානයේ අගමැතිවරයාගේ මේ සංචාරය දෙරට අතර සබඳතා තවදුරටත් වර්ධනය කෙරෙන සන්ධිස්ථානයක් බවද එම අමාත්‍යාංශය සිහිපත් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n1409029</link>
    <topic>පලස්තීන රජයෙන් ජනපති මහින්දට තුති</topic>
    <author>මහින්ද අලුත්ගෙදර</author>
    <content>අසීරු අවස්ථාවේ දී නැගී සිටීමට අතහිත ලබාදුන් ශ්‍රී ලංකා ජනාධිපති මහින්ද රාජපක්ෂ මහතා වෙත ගෞරවය සහ කෘතවේදිත්වය පිරිනමන බව පලස්තීන රජය ප්‍රකාශ කරයි.මැද පෙරදිග කලාපයේ යුද ගැටුම් වර්ධනය වීම හේතුවෙන් විපතට පත් ගාසා තීරයේ පලස්තීන වැසියන්ට හිදිසි ආධාරයක් ලෙස ඇමෙරිකානු ඩොලර් මිලියනයක (රුපියල් කෝටි 13) මුදලක් ශ්‍රී ලාංකික ජනතාව වෙනුවෙන් ප්‍රදානය කිරීමට ජනාධීපති මහින්ද රාජපක්ෂ මහතා පියවර ගත්තේය.ශ්‍රී ලංකා ජනාධීපතිවරයාගේ එම ක්‍රියාකලාපය සම්බන්ධයෙන් පලස්තීන රජයේ සහ සමස්ත ජනතාවගේම ප්‍රණාමය පිරිනමන බව ශ්‍රී ලංකාවේ පලස්තීන තානාපති සුහයිර් මසයිඩ් මහතා ප්‍රකාශ කරයි.විදේශ කටයුතු අමාත්‍යාංශයේ දී නියෝජ්‍ය විදේශ කටයුතු ඇමැති නියොමාල් පෙරේරා මහතා හමුවී පැවැති සාකච්ඡාවේ දී පලස්තීනයේ කෘතඥතාවය දැනුම් දුන්නේය.මේ වනවිට ගාසා තීරය සම්බන්ධයෙන් ඊශ්‍රායලය හා පලස්තීනය දිඟුකාලීන සටන් විරාමයකට එළඹ තිබෙන අතර දෙරට අතර ස්ථිර සාමයකට මඟ පාදා ගැනීම එමඟින් අපේක්ෂා කරන බවද තානාපතිවරයා එහිදී පෙන්වා දුන්නේය.ශ්‍රී ලංකාව සහෝදරත්වයෙන් යුතුව පලස්තීනයට ලබාදෙන සහාය සම්බන්ධයෙන් මෙහිදී ජනාධිපති මහින්ද රාජපක්ෂ මහතාට සහ සමස්ත ජනතාවට ප්‍රණාමය පළ කළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090210</link>
    <topic>‘One Health’ ජාත්‍යන්තර සමුළුව 5 සහ 6 ‍පේරාදෙණිය සරසවියේ දී</topic>
    <author>නිහාල් ජයවර්ධන</author>
    <content>පරිසරය හා සෞඛ්‍ය අතර සම්බන්ධතාව පිළිබඳව අවධානය යොමු කරමින් “2014 one Health” ජාත්‍යන්තර සමුළුව මේ 05 සහ 06 දෙදින තුළ පේරාදෙණිය විශ්වවිද්‍යාලයේ දී පැවැත්වේ.විශ්වවිද්‍යාලයේ වෛද්‍ය පීඨයේ දී මේ සමුළුව 5 දින පෙරවරු 8.30ට සමාරම්භක කෙරෙන අතර, අමෙරිකාවේ කැලිෆෝර්නියා විශ්වවිද්‍යාලය ඊට සහයෝගිතාවය දක්වයි.පේරාදෙණිය විශ්වවිද්‍යාලයේ පීඨ අටෙහිම දායකත්වයෙන් සංවිධානය කරනු ලබන මේ දෙදින සමුළුවේ මූලික අවධානය යොමුකර ඇත්තේ පේරාදෙණිය විශ්වවිද්‍යාලය දකුණු ආසියාවේ “one Heaath” කේන්ද්‍රස්ථානයක් ලෙස ලෙස ස්ථාපිත කිරීමය.ගෝලීය සෞඛ්‍ය අවධානයට ලක්ව ඇති පාරිසරික සත්ත්ව හා මානුෂීය ගැටලු ඊට සහභාගි වන විද්වතුන්ට හඳුන්වා දීමත්, පර්යේෂණ සඳහා අවධානය යොමුකරවීමත්, ප්‍රායෝගික සමෝධානාත්මක පිළියම් ගවේෂණය කිරීමත් සමුළුවේ තවත් අරමුණු කිහිපයකි.මීට සමගාමීව වැඩමුළු සහ වීදිනාට්‍යද ක්‍රියාත්මක අතර සමුළුවේදී පර්යේෂණ වාර්තා 50කට අධික ප්‍රමාණයක් සාකච්ඡාවටද ලක් කෙරේ.අමෙරිකාව, ජපානය, නවසීලන්තය, නෝර්වේ, ඕස්ට්‍රේලියාව ඇතුළු රටවල් කිහිපයක විද්වතුන් මේ සමුළුව නියෝජනය කරන අතර, පේරාදෙණිය විශ්වවිද්‍යාලයේ පීඨ අටෙන්ම සිසුන් 20 දෙනකු බැගින් සහභාගි කරවීමත් දිවයිනේ පිහිටි සෙසු විශ්වවිද්‍යාලවල විද්වතුන්ගේ සහභාගිත්වයක් ඊට ලබා ගැනීමත් සිදුකෙරේ.පේරාදෙණිය විශ්වවිද්‍යාලයේ වැඩබලන උප කුලපති මහාචාර්ය එම්. ඩී. ළමාවංශ මහතාගේ ප්‍රධානත්වයෙන් එම විශ්වවිද්‍යාලීය සනාතන කාර්යාලයේ දී පැවැත්වූ විශේෂ පුවත්පත් සාකච්ඡාවක දී මේ කරුණු අනාවරණය කෙරුණු අතර, මහාචාර්යවරුන් වන ඉන්දික ගවරම්මාන, බුද්ධි මාරඹේ, ආචාර්ය සෞම්‍යා වික්‍රමසිංහ මහත්ම මහත්මීහු මේ අවස්ථාවට එක්වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090211</link>
    <topic>සාර්ථකත්වය කරා පියනඟන ඕනෑම අයකුට සෑම් විජේසිංහ ආදර්ශවත් චරිතයක්</topic>
    <author/>
    <content>සම්භාවනීය පුරවැසියකු වු සෑම් විජේසිංහයන්ගේ ජීවන දැක්ම සාර්ථකත්වය කරා පියනගන ඕනෑම ක්ෂේත්‍රයක පුද්ගලයකුට ආදර්ශයක් බවත් පාර්ලිමේන්තුවේ පක්ෂ විපක්ෂ බොහෝ නියෝජිතයන් ඔහුගෙන් ලැබූ අවවාද අනුශාසනා මගපෙන්වීම් සේම ඔහුගේ ඇසුරෙන් තමාගේ පාර්ලිමේන්තු ජීවිතයට ලැබුණු ආලෝකය නැවත නැවතත් සිහිපත් කරන්නේ දැඩි ගෞරවයෙන් යුතුව යැයි ජනාධිපති මහින්ද රාජපක්ෂ මහතා සඳහන් කරයි.හිටපු පාර්ලිමේන්තු මහ ලේකම්වරයකු මෙන් ම මෙරට සම්භාවනීය පුරවැසියකු වු සෑම් විජේසිංහ මහතාගේ අභාවය නිමිත්තෙන් ශෝක පණිවුඩයක් නිකුත් කරමින් ජනාධිපතිවරයා එසේ සඳහන් කැර තිබේ.ජනාධිපතිවරයාගේ ශෝක පණිවිඩයේ වැඩිදුරටත් මෙසේ ද සඳහන් වේ.හිතවත් සෑම් විජේසිංහ මහතාගේ අභාවය පිළිබඳ පුවත මා හට මහත් සංවේගය දනවන්නකි. කීර්තිමත් පරිපාලනඥයකු සේම සමාජ සේවකයකු ලෙස එතුමන්ගෙන් රටට වූ මහා මෙහෙවරක් හිතෛෂීවන්තයකු ලෙසින් මාගේ දේශපාලන මගට එතුමන්ගෙන් ලැබුණු සහයෝගයත් මේ අවස්ථාවේ සිහිපත් කරන්නේ මහත් ගෞරවයෙන් යුතුව ය.ශ්‍රී ලංකාවේ සම්භාවනීය පුරවැසියකු වූ සෑම් විජේසිංහ මහතා පාර්ලිමේන්තු මහ ලේකම්වරයකු වශයෙන් රට ම දැන හඳුනා ගත්ත ද තවත් බොහෝ ක්ෂේත්‍රයන්හි ජාතික හා ජාත්‍යන්තර වශයෙන් කීර්තිමත් මෙහෙවරකට දායක වුවෙකි.සෑම් විජේසිංහ මහතා‍ෙග් ජන්ම ලාභය දකුණේ හම්බන්තොට ගිරුවාපත්තුවයි. ගැටමාන්න මිශ්‍ර පාසලින් මුලික අධ්‍යාපනය ලැබු එතුමා මාතර රාහුල විද්‍යාලය, කොළඹ ආනන්දය, ගල්කිස්ස ශාන්ත තෝමස් ආදී විද්‍යාලවලින් උසස් අධ්‍යාපනය ලැබීය. පසුව කොළඹ විශ්වවිද්‍යාලයේ නීති පීඨයෙන් නීති උපාධිය හිමිකර ගත් සෑම් විජේසිංහයන් කලා උපාධිය හිමිකර ගත්තේ ලන්ඩන් විශ්වවිද්‍යාලයෙනි. අන්තර්ජාතික ගුවන් නීතිය පිළිබඳව ශාස්ත්‍රපති උපාධිය 1958 වර්ෂයේ කැනඩාවේ විශ්වවිද්‍යාලයෙන් ඔහු හිමිකර ගත්තේය. නීතිඥවරයකු ලෙස කොළඹ උසාවියේ සේවය කළ එතුමා පසුව රජයේ නීතිඥයකු ලෙස නීතිපති දෙපාර්තමේන්තුවේ සේවය කොට එහි කැපී පෙනෙන චරිතයක් බවට පත්විය.සෑම් විජේසිංහයන් රාජ්‍ය සේවයට පිවිසියේ බොහෝ ක්ෂේත්‍රවල උසස් අධ්‍යාපනය ලබා වෘත්තීය පරිචයක් ද සහිතවය. එබැවින් සෑම් විජේසිංහයන් ශ්‍රී ලාංකේය පාර්ලිමේන්තු ඉතිහාසයේ නොමැකෙන මතකයකි. එහිදී ඔහු මහලේකම්වරයකු, පරිපාලන කටයුතු පිළිබඳව පාර්ලිමේන්තු කොමසාරිස්වරයකු වශයෙන් ඉතා ස්වාධීන වුත් ප්‍රජාතන්ත්‍රවාදී වූත් මහා ආදර්ශයක් රටටම ලබාදීමට සමත්විය. ඔහු එහිදී පෙන්වූ විශාරද බව නිසා ම ජාත්‍යන්තර පාර්ලිමේන්තු සංගමය, පොදු රාජ්‍ය මණ්ඩලය සහ ආසියානු පාර්ලිමේන්තු සංගම්වල නිලතල දැරීමේ අවස්ථාව උදාවිය. ඉන් එතුමන් පාර්ලිමේන්තු සම්ප්‍රදායන් ආරක්ෂා කළා සේම ඒවා දීප්තිමත් කිරීමට ද කටයුතු කරමින් ශ්‍රී ලංකාවට ලබා දුන්නේ මහත් කීර්තියකි.සෑම් විජේසිංහයන් සාධාරණත්වයත් යුක්තිගරුකභාවයත් දැඩිව ගරු කළ රාජ්‍ය නිලධාරියෙකි. නෛතික බලයක් නොතිබුණු පාර්ලිමේන්තු ඔම්බුඩ්ස්මන් තනතුරේ හිදිමින් ඔහු කළ මෙහෙවර එය අපට මනාව පැහැදිලි කරයි. ජනතාව කෙරෙහි වූ ආදරය රාජ්‍ය සේවයෙන් විශ්‍රාම ගිය ද අඩු වූයේ නැත. ඒ නිසාම මානව හිමිකම් කාර්ය සාධක බළකාය, සිරකරු සුබසාධක සංගමය, පුවත්පත් පැමිණිලි කොමිසම ආදී ආයතන ගණනාවකට ඔහුගේ මඟපෙන්වීම ලැබුණි.සෑම් විජේසිංහයන්ගේ ජීවන දැක්ම සාර්ථකත්වය කරා පියනගන ඕනෑම ‍ක්ෂේත්‍රයක පුද්ගලයකුට ආදර්ශයකි. පාර්ලිමේන්තුවේ පක්ෂ විපක්ෂ බොහෝ නියෝජිතයන් ඔහුගෙන් ලැබු අවවාද, අනුශාසනා, මඟපෙන්වීම අපමණය. ඔහුගේ ඇසුරෙන් මාගේ පාර්ලිමේන්තු ජීවිතයට ලැබුණු ආලෝකය නැවත නැවතත් සිහිපත් කරන්නේ දැඩි ගෞරවයෙන් යුතුව ය.වෛද්‍ය සජීව විජේසිංහ, මහාචාර්ය රජිව් විජේසිංහ, පුතණුවරුන්ගේ සේම ශ්‍රී ලංකා මහ බැංකුවේ නියෝජ්‍ය අධිපතිව සිටි අනිලා ඩයස් දියණිය ද සෑම් විජේසිංහයන්ගේ මෙහෙවර පෙරට ගෙන යන බව විශ්වාසය.ලෞකික ජීවිතයේ සාර්ථකත්වය රටට සමාජයට ආදර්ශය කොට දුන් සෑම් විජේසිංහයන් ලෝකෝත්තර දිවිය පිළිබඳ ද ගැඹුරු හැදෑරීමක් තිබු විද්වතෙකි. ඔහුගේ අභාවය දරුවන්ට සේම සමාජයටත් පුද්ගලිකව ම මා හටත් අනාගතයේ දී ද දැඩිව දැනෙන බව මම දනිමි. එසේ වුව ද සියලු සංස්කාරයන්ගේ ස්වභාවය අනිත්‍යය. ඒ සංස්කාර ධර්මයන් පසක් කර ගත් අප හිතවත් සෑම් විජේසිංහයන්ට නිවන් සුව ලැබේවා!යි ප්‍රාර්ථනා කරමු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090212</link>
    <topic>අපේ තේවලට චීන වෙළෙඳ පොළේ ඉහළ ඉල්ලුමක්</topic>
    <author>මහින්ද අලුත්ගෙදර</author>
    <content>චීන වෙළෙඳ පොලේ ශ්‍රී ලංකා තේ වෙනුවෙන් ඉහළම ඉල්ලුමක් පවතින බව ආණ්ඩුව පවසයි. මෑතක් වනවිට චීන වෙළෙඳ පොලේ ශ්‍රී ලංකා කළු තේ වෙනුවෙන් පවතින ඉල්ලුම විශාල වශයෙන් ඉහළ ගොස් තිබෙන අතර එය පසුගිය 2012 වසරේ දී පැවැති සියයට 22 ට සාපේක්ෂව 2013 වර්ෂය අවසන් වනවිට සියයට 28 දක්වා ඉහළ ගොස් තිබෙන බව වැවිලි කර්මාන්ත ඇමැති මහින්ද සමරසිංහ මහතා ප්‍රකාශ කරයි.ඒ අනුව පසුගිය 2013 වසරේ දී චීනය ශ්‍රී ලංකාවෙන් තේ මෙට්‍රික් ටොන් 4,150ක් මිලදී ගෙන තිබෙන බවද ඒ මහතා පෙන්වා දෙයි.ඇමැතිවරයා මේ බව සඳහන් කෙළේ වැවිලි කර්මාන්ත අමාත්‍යාංශ ශ්‍රවණාගාරයේ දී ඊයේ (01) පැවැති විශේෂ මාධ්‍ය හමුවකට සහභාගි වෙමිනි.එහිදී වැඩිදුරටත් අඳහස් දක්වමින් මහින්ද සමරසිංහ මහතා පෙන්වා දුන්නේ පසුගිය 2012 වර්ෂයට සාපේක්ෂව 2013 වර්ෂය අවසන් වනවිට තේ නිෂ්පාදනය, අපනයනය හා එමඟින් ලැබෙන විදේශ විනිමය ප්‍රමාණය වාර්තාගත ලෙස ඉහළ ගොස් තිබෙන බවත් එය ශ්‍රී ලංකා ඉතිහාසයේ වාර්තාගත අගයක් බවත්ය.පසුගිය 2013 වසරේ මුල් මාස හතක කාලයට සාපේක්ෂව මේ වසරේ මුල්මාස හත තුළ තේ නිෂ්පාදනය සියයට 2, තේ අපනයනය සියයට 7.5ක් හා තේ අපනයනයෙන් ලැබෙන විදේශ විනිමය සියයට 18ක් ආදී වශයෙන් වර්ධනයක් පෙන්නුම් කරන බව සිහිපත් කළ මහින්ද සමරසිංහ මහතා මේ වර්ෂය අවසන් වනවිට එම වර්ධනයන් තවදුරටත් ඉහළ යනු ඇතැයි ද විශ්වාසය පළ කෙළේය.ජනාධිපති මහින්ද රාජපක්ෂ මහතාගේ තීරණයකට අනුව කුඩා තේවතු හිමියන් ශක්තිමත් කරන්නට වැඩසටහන් රැසක් ක්‍රියාත්මක කැර තිබෙන බව පෙන්වා දුන් වැවිලි කර්මාන්ත ඇමැතිවරයා නැවත වගා කටයුතු වෙනුවෙන් ලබාදෙන ආධාර රුපියල් 350,000 දක්වා ඉහළ නංවා තිබෙන බවද අලුතින් වගා කටයුතු වෙනුවෙන් රුපියල් 250,000ක මුදලක් ලබාදෙන බවද පෙන්වා දුන්නේය.ඊට අමතරව කිලෝ ග්රෑම් 50 පොහොර මිටියක් රුපියල් 1,300ක් වැනි මුදලකට අලෙවි කිරීම සඳහා වන සහනාධාරය වෙනුවෙන් රජය රුපියල් මිලියන 4.600ක් වාර්ෂිකව වැයකරන බවද මෙවැනි වැඩසටහන් හේතුවෙන් තේ නිෂ්පාදනයේ ඵලදායිතාව, නිෂ්පාදනය ඉහළ නැංවීමට හේතුවක් වී තිබෙන බවද කීවේය.රාජ්‍ය ආරක්ෂක හා නාගරික සංවර්ධන අමාත්‍යාංශයේ ලේකම් ගෝඨාභය රාජපක්ෂ මහතාගේ සහයෝගය ඇතිව වෙනමම ඒකකයක් ස්ථාපිත කරමින් වැටලීම් සිදුකිරීමට පියවර ගෙන තිබෙන බව කී ඒ මහතා තේ වල ගුණාත්මක බව ඉහළ නැංවීමෙන් ඉහළ විදේශ විනිමයක් ලබා ගැනීමට හැකිවන බවද අමෙරිකාව, පින්ලන්තය, චීනය, දකුණු අප්‍රිකාව, ඉන්දියාව, ජර්මනිය වැනි නව වෙළෙඳපොළවල් කරා ශ්‍රී ලංකා තේ අපනයනය කිරීමට පියවර ගෙන තිබෙන බවද පෙන්වා දුන්නේය. වැවිලි කර්මාන්ත අමාත්‍යාංශයේ ලේකම් ආචාර්ය දමිතා ද සොයිසා හා ශ්‍රී ලංකා තේ මණ්ඩලයේ සභාපතිනී ජානකී කුරුප්පු මහත්මීන් ද රබර් සංවර්ධන දෙපාර්තමේන්තුවේ අධ්‍යක්ෂ ජනරාල් ආර්.බී ප්‍රේමදාස මහතා ද මේ අවස්ථාවට එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090213</link>
    <topic>කලාපයේ අනෙක් රටවලට සාපේක්ෂව මෙරට උද්ධමනය 4.5% දක්වා පහළට</topic>
    <author>මහින්ද අලුත්ගෙදර</author>
    <content>කලාපීය වශයෙන් ලෝකයේ අනකුත් රටවලට සාපේක්ෂව කැපී පෙනෙන ආර්ථික වර්ධනයක් ලබා තිබෙන ශ්‍රී ලංකාවේ උද්ධමනය සියයට 4.5 දක්වා පහළ ගොස් තිබෙන බව ශ්‍රී ලංකා මහ බැංකුව පවසයි.ජනලේඛන හා සංඛ්‍යාලේඛන දෙපාර්තමේන්තුව විසින් ගණනය කරනු ලබන කොළඹ පාරිභෝගිකයන්ගේ මිල දර්ශකයේ (කො.පා.මි.ද.) (2006/07=100) විචලනය මඟින් මනිනු ලබන උද්ධමනය, වාර්ෂික සාමාන්‍ය පදනම මත අඛණ්ඩව පහත වැටෙමින් තිබෙන අතර එය මේ වසරේ ජූලි මාසයේ පැවති සියයට 4.7 ට සාපෙක්ෂව අගෝස්තු මාසයේ දී සියයට 4.5 දක්වා තවදුරටත් පහත වැටී තිබෙන බවද ශ්‍රී ලංකා මහ බැංකුවේ සංඛ්‍යාන දෙපාර්තමේන්තුව සඳහන් කරයි.පසුගිය මාසයේ දී සියයට 3.6 ක්ව පැවති ලක්ෂ්‍යමය උද්ධමනය, 2014 වසරේ අගෝස්තු සියයට 3.5 දක්වා පහළ ගොස් තිබෙන බවද එම බැංකුව පෙන්වා දෙයි.සමස්තයක් ලෙස ආහාර නොවන කාණ්ඩයේ අයිතමයන්හි මිල ගණන් ඉහළ ගොස් තිබෙන අතර ඒ කෙසේ වුවද මේ වසරේ අගෝස්තු මාසයේ උද්ධමනය පහළ මට්ටමක පවත්වා ගැනීමට දායක වී තිබෙන බව පෙන්වා දෙන ශ්‍රී ලංකා මහ බැංකුව මේ කාණ්ඩය තුළ නිවාස, ජලය, විදුලිය, ගෑස් හා අනෙකුත් ඉන්ධන යන උප කාණ්ඩයෙහි සහ විවිධ භාණ්ඩ, සේවා උප කාණ්ඩයෙහි මිල ගණන් නොවෙනස්ව පැවැති බවද කියාසිටී.රෙදිපිළි හා පාවහන්, ගෘහ භාණ්ඩ, ගෘහ උපකරණ හා දෛනික ගෘහ නඩත්තුව, සෞඛ්‍ය, ප්‍රවාහන, සන්නිවේදන, විනෝදාත්මක හා සංස්කෘතික හා අධ්‍යාපන යන අනෙකුත් සියලුම උප කාණ්ඩයන්හි මිල ගණන් පසුගිය මාසයට සාපේක්ෂව 2014 අගෝස්තු මාසයේ දී ඉහළ ගොස් තිබේ.කොළඹ පාරිභෝගික මිල දර්ශකයෙහි මාසික පහළ යාමට (සියයට 0.5) සඳහා ආහාර හා මධ්‍යසාර නොවන පාන වර්ග අයත් උප කාණ්ඩයේ අයිතමයන්හි මිල ගණන් පහළයාම ප්‍රධාන වශයෙන් දායක වී ඇති අතර ආහාර කාණ්ඩය තුළ එළවළු වර්ග බොහොමයක සාමාන්‍ය මිල ගණන් පහළ යාමද දායක වී ඇත. ඍතුමය සාධක හේතු කොට ගෙන නැවුම් මත්ස්‍ය හා කරවල වර්ග බොහොමයක මෙන්ම බිත්තර, ලොකු ලූනු සහ අමු මිරිස් මිල ගණන් ද පහළ ගොස් ඇති අතර පලතුරු වර්ග කිහිපයක මිල ගණන් ඉහළ ගියේය.සමස්ත ඉල්ලුමෙහි විචලනයන්ට ප්‍රතිචාර දක්වන මූලික උද්ධමනය, පසුගිය මාසයට සාපේක්ෂව මේ වසරේ අගෝස්තු මාසයේ දී සුළු වශයෙන් ඉහළ නැගුණි. ඒ අනුව ලක්ෂ්‍යමය හා වාර්ෂික සාමාන්‍ය පදනම මත මූලික උද්ධමනය මේ වසරේ ජූලි මාසයේ දී වාර්තා වූ පිළිවෙළින් සියයට 3.7ක් හා සියයට 3.1 සිට 2014 අගෝස්තු මාසයේ දී පිළිවෙළින් සියයට 3.9 සිට සියයට 3.2 දක්වා ඉහළ නැඟුණු බවද ශ්‍රී ලංකා මහ බැංකුව පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090214</link>
    <topic>කලාකරුවන් 100කට සම්මාන පිරිනැමීමට පියවර</topic>
    <author>එස්. කේ. සමරනායක</author>
    <content>මෙවර මහනුවර දී පැවැත්වෙන ජාතික සාහිත්‍ය කලා ප්‍රසාදිනී උත්සවයේ දී විවිධ අංශවලින් හැකියාවන් දැක්වූ කලාකරුවන් 100 දෙනකුට සම්මාන පිරිනැමීමට කටයුතු යොදා ඇතැයි ජනමාධ්‍ය ඇමැති කෙහෙළිය රඹුක්වැල්ල මහතා පැවැසීය.මහනුවර දිස්ත්‍රික් ලේකම් කාර්යාලයේදී ඊයේ (01) පැවැති මාධ්‍ය හමුවක දී මේ බව පැවැසූ ඇමැතිවරයා ප්‍රාදේශීය ලේකම් කොට්ඨාස මට්ටමෙන් එම කලාකරුවන් තෝරාගන්නා බව ද කීය.ජාතික සාහිත්‍ය කලා ප්‍රසාදිනී උළෙල මෙම ‍6 වැනිදා සිට 11 වැනිදා දක්වා මහනුවර ගැටඹේ මහානාම විදුහලේ දී පැවැත්වීමට සංස්කෘතික හා කලා කටයුතු අමාත්‍යාංශය කටයුතු යොදා ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090215</link>
    <topic>සබරගමුවේ පාසල් ළමයින්ට අද පටන් දියර කිරි වේලක්</topic>
    <author/>
    <content>සබරගමුවේ පාසල් 128ක ළමුන් 28953 ට ඊයේ (01) සිට නොමිලේ දියර කිරි වේලක් ලබාදීමේ වැඩපිළිවෙළක් අධ්‍යාපන අමාත්‍යාංශය සහ සබරගමුව පළාත් සභාව ආරම්භ කරයි.මෙම වැඩපිළිවෙලේ සමාරම්භය ඊයේ (01) කෑගල්ල ශාන්ත මරියා දමිළ විද්‍යාලයේ දී සබරගමුව මහ ඇමැති මහීපාල හේරත් මහතාගේ ප්‍රධානත්වයෙන් සිදුවිය. දැනටමත් සබරගමුව පළාතේ පාසල් 870ක ප්‍රාථමික පන්තිවල ඉගෙන ගන්නා දරු දැරියන් 84257 ට අධ්‍යාපන අමාත්‍යාංශය නොමිලේ දිවා ආහාර වේලක් ලබා දේ.මෙතෙක් එම ප්‍රතිලාභය නොලද තවත් පාසල් 128ක ප්‍රාථමික අංශයේ දරු දැරියන් 28953ට මෙම දියර කිරි ආහාර වේල නොමිලේ ලබා දෙන බව මෙම අවස්ථාවට එක්වෙමින් සබරගමුව මහ ඇමැති මහීපාල හේරත් මහතා සඳහන් කෙළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090216</link>
    <topic>රූපලාවණ්‍යගාරය පවත්වාගෙන ගිය දොස්තරට ප්ලාස්ටික් සැත්කම් ගැන අවබෝධයක් නෑ</topic>
    <author>සිරන්ජනී කුමාරී</author>
    <content>එන්නතක් විස වී වෛද්‍යවරියක මිය ගිය බම්බලපිටිය රුපලාවණ්‍යගාරය පවත්වාගෙන ගිය වෛද්‍යවරයා ප්ලාස්ටික් සැත්කම් සම්බන්ධයෙන් කිසිඳු පාඨමාලාවක් හදාරා නොමැති අයෙක් බවට බම්බලපිටිය පොලිසිය ඊයේ(01) කොළඹ අතිරේක මහේස්ත්‍රාත් මෙහොමඩ් සහබිදීන් මහතා වෙත දැනුම් දුන්නේය.මෙම ස්ථානය කොළඹ ජාතික රෝහලේ ප්ලාස්ටික් සැත්කම් විශේෂඥ වෛද්‍ය දුලිප් පෙරේරා මහතා පරික්ෂාවට ලක් කරමින් පොලිසිය වෙත වාර්තාවක් ඉදිරිපත් කැර ඇති බව පැවසූ උප පොලිස් පරික්ෂක වජිර ධනපාල මහතා පැවසූවේ ස්ථානය නිසි පවිත්‍රා‍වයෙන් තොර බවත් ලේ වහනය වන උපකරණ ,ජිවානුහරණ උපකරණ,මෙන්ම එන්නත් තබා ගැනීමට නිසි ශිතකරණයක් ද නොමැති බවය.සිරින්ජර්,කැනියුලා ,වැනි උපකරණ නොමැති බවත් තත්ත්වය මෙසේ තිබියදී සැකකරු පසුගියදා පුවත්පතකට පවසා ඇත්තේ තමන් ඉදිරියට මෙම රූපලාවන්‍යාගාරය පවත්වාගෙන යන බවට යැයි ධනපාල මහතා අධිකරණය හමුවේ පවසා සිටියේය.අධිකරණයේ නොතිසියක් මත සැකකරුගේ ප්‍රකාශය පල කළ මාධ්‍යවේදියා(නොමන් පලිහවඩන) මහේස්ත්‍රාත් හමුවේ පෙනී සිටි අතර බන්ධනාගාරගත ව සිටින සැකකරුගේ ප්‍රකාශයක් කෙසේ ලබා ගත්තේ ද ? යනුවෙන් මෙහිදි මහේස්ත්‍රාත්වරයා ඔහුගෙන් ප්‍රශ්න කෙළේය. සැකකරුගේ කැමැත්ත මත ඔහු හමු වු බවට පුවත්පත් කලාවේදියා අධිකරණයට කරුණු දැක් වු අතර ඒ සම්බන්ධයෙන් කොළඹ අපරාධ කොට්ඨාශය වෙත ප්‍රකාශයක් ලබා දෙන ලෙසට මහේස්ත්‍රාත්වරයා ඔහුට නියම කෙළේය.මීට අමතරව සැකකරුගේ සම්මුඛ පරික්ෂණය ලබා ගත්තේ කාගේ අනුදැනුම මත ද? යන්න සම්බන්ධයෙන් පරික්ෂණයක් පවත්වා වාර්තාවක් ඉදිරිපත් කරන ලෙස බන්ධනාගාර අධිකාරිවරයාට ද මෙහිදි නියෝග නිකුත් විණ.සැකකාර වෛද්‍යවරයාගේ සහතික අමෙරිකානු කොමසාරිස් කාර්යාලය හරහා ගාස්තු රහිතව මෙරටට ගෙන්වා ගැනීමට ද අධිකරණය නියෝගයක් නිකුත් කෙළේය.අදාළ කරුණු සළකා බැලු මහේස්ත්‍රාත්වරයා සැකකරු සම්බන්ධ ඇප නියෝගය ලබා දෙන තෙක් සැකකරු මේ මස 3 වැනි දින දක්වා රක්ෂිත බන්ධනාගාරගත කිරිමට නියම කෙළේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090217</link>
    <topic>ඌව පළාත් මැතිවරණය: තැපැල් ඡන්ද මේ මස 4-5 දිනවල</topic>
    <author>නිරුෂි විමලවීර සහ අනුර ප්‍රේමලාල්</author>
    <content>ඌව පළාත් සභා මැතිවරණයේ තැපෑලෙන් ඡන්ද සලකුණු කිරීම මේ මස 04 සහ 05 දෙදින පැවැත්වෙන බව මැතිවරණ මහ ලේකම් කාර්යාලය ප්‍රකාශ කරයි.තැපැල් ඡන්ද දායකයන් තම අනන්‍යතාව තහවුරු කිරීම අනිවාර්ය බව නියෝජ්‍ය මැතිවරණ කොමසාරිස් එම්.එම්. මොහමඩ් මහතා සඳහන් කරයි.තැපැල් ඡන්ද මධ්‍යස්ථානවල රාජකාරි කටයුතු සඳහා රාජ්‍ය නිලධාරින් 12500ක පිරිසක් යොදවා ඇතැයි ඒ මහතා අනාවරණය කරයි.මෙවර තැපෑලෙන් ඡන්දය ප්‍රකාශ කිරීම සදහා අයදුම්කරුවන් 30,657 දෙනෙක් සුදුසුකම් ලබා ඇති බවත් බදුල්ල දිස්ත්‍රික්කයෙන් අයදුම්කරුවන් 19,985ක්ද මොනරාගල දිස්ත්‍රික්කයෙන් 10,672දෙනෙක්ද සුදුසුකම් ලබා ඇති බව හෙතෙම කියයි.දිස්ත්‍රික් දෙකට මන්ත්‍රිවරු තිස්දෙදෙනෙක් ඡන්දයෙන් තෝරා පත්කෙරෙන බවත් දිස්ත්‍රික් දෙකේ වැඩිම මන්ත්‍රි ධුර සංඛ්‍යාවක් දිනා ගන්නා පක්ෂයට ප්‍රසාද මන්ත්‍රි ධුර දෙකක් හිමිවන බව කී හෙතෙම ඒ අනුව ඌව පළාතට මන්ත්‍රි ධුර 34 කින් සමන්විත බව කියයි.ඌව පළාතේ මන්ත්‍රි ආසන 34 සඳහා මෙවර අපේක්ෂකයන් 617 දෙනෙක් තරඟ කරන බවද ඉන් බදුල්ල දිස්ත්‍රිකයේ මන්ත්‍රි ධුර 18 සඳහා අපේක්ෂකයන් 294 දෙනෙක්ද , මොනරාගල දිස්ත්‍රිකයේ මන්ත්‍රි ධුර 14 සඳහා අපේක්ෂකයන් 323 දෙනෙක්ද තරඟ කරන බව අවධාරණය කරයි. මේ මස 20දා පැවැත්වෙන ඌව පළාත් සභා මැතිවරණය සඳහා මෙවර බදුල්ල දිස්ත්‍රික්කය නියෝජනය කරමින් ඡන්ද දායකයන් 6,09,966ක් ද මොණරාගල දිස්ත්‍රික්කය නියෝජනය කරමින් ඡන්ද දායකයන් 3,32,764ක් ද ඡන්දය භාවිතා කිරීමට සුදුසු කම් ලබා ඇතැයි කී ඒ මහතා මෙවර ඌව පළාත් මැතිවරණයේදි ඡන්ද දායකයන් 9,42,730 දෙනෙක් ඡන්දය භාවිතා කිරීම සඳහා සුදුසුකම් ලබා ඇතැයි ද සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090218</link>
    <topic>නාවලපිටිය යුද හමුදා සංදර්ශනයට සහය දුන් සැමට තුති</topic>
    <author>එස්. කේ. සමරනායක</author>
    <content>නාවලපිටිය ජයතිලක ක්‍රීඩාංගණයේ දී පැවැති යුද හමුදා සංදර්ශනය සාර්ථක කර ගැනීම සඳහා සහාය ලබා දුන් සැමට ස්තුතිය පළ කර සිටින බව ශ්‍රී ලංකා යුද හමුදාවේ 11 වැනි සේනාංකාධිපති බ්‍රිගේඩියර් නිශ්ශංක රණවන මහතා කීය.අගෝස්තු මස 28 වැනිදා සිට 31 වැනිදා දක්වා පැවැති මේ සංදර්ශනය නැරැඹීමට විශාල ජනතාවක් සහභාගි වූ බව පැවැසූ රණවන මහතා මේ තුළින් ජනතාව හා යුද හමුදාව අතර සමීප සබඳතාවයක් ගොඩනැඟුණු බව ද පැවැසීය.යුද හමුදාපතිවරයාගෙන් මධ්‍යම පළාතේ සේනා ආඥාපතිගෙන් හා යුද හමුදාවේ සෙසු නිලයන්ගෙන් මේ සංදර්ශන සාර්ථක කර ගැනීම සඳහා විශාල සහයක් ලැබුණු බව ද සේනාංකාධිපතිවරයා කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090219</link>
    <topic>වචනයට පමණක් සීමා වී තිබූ අපේ රටේ සංවර්ධනය අද යථාර්ථයක් බවට පත්වෙලා</topic>
    <author>#සමන්මලී ප්‍රියශාන්ති</author>
    <content>මේ රටේ 2005 දී පැවැති තත්ත්වය සහ අද තත්ත්වය සංසන්දනය කළොත් අහසට පොළොව වගේ වෙනසක් දැනෙන බව උසස් අධ්‍යාපන ඇමැති එස්.බී.දිසානායක මහතා ප්‍රකාශ කළේය.මේ වසර කිහිපය තුළ මේ රට ලබා ඇති සංවර්ධනය හා රටේ ජනතාවගේ සංවර්ධනය ලෙහෙසියෙන් පහසුවෙන් ලබා ගත්තක් නොවන බවද ඇමැතිවරයා අවධාරණය කළේය.හෙතෙම මේ අදහස් පළ කළේ හැදල, වත්තල දී පැවැති රට රකින නිල් පවුර - සුරකිමු මව්බිම සම්මේලනය අමතමිනි.කුමන සංඛ්‍යාලේඛනය ගත්තද අද ඒ සියලු සංඛ්‍යාලේඛන අතින් ශ්‍රි ලංකාව දකුණු ආසියාවේ පළමු තැන රැදී සිටින බවත් දිසානායක මහතා මෙහිදී සඳහන් කළේය.එහිදී ඒ මහතා මෙසේද කීවේය.අපේ රටට හොර ඡන්ද සංස්කෘතිය හඳුන්වා දුන්න, ඡන්ද දුෂණය ගෙනාපු, ඡන්ද දාපු මිනිස්සු රොතු පිටින් මරලා දාපු එක්සත් ජාතික පක්ෂය අද මේ රටේ නිදහස නැහැ, ප්‍රජාතන්ත්‍රවාදය නැහැ කියලා චෝදනා කරනවා. මෙවැනි විහිලූවක් ඉතිහාසයේ කිසිවකුත් කරලා නැහැ.අද මොනම සංඛ්‍යාලේඛනය ගත්තත් අපේ රට අද දකුණු ආසියාවේ පළමු තැන රැදිලා ඉන්නවා. සියයට 67ක් ව තිබූ විදුලි සැපයුම සියයට 97 දක්වා ඉහළට ගෙනත් තිබෙනවා. රටේ ම තිබෙන ගංඟා ද්‍රෝණි 103න් 61ක ම විශාල ජල යෝජනා ක‍්‍රම පටන් අරන් තිබෙනවා. මේක ඉතිහාසයේ අතිවිශාල මෙන්ම දැවැන්ත ජයග්‍රහණයක් වෙනවා. රට වටේම වරායවල් 6ක් ඉදිවෙනවා. අභ්‍යන්තර ගුවන්තොටුපළ 7ක් ඉදිවෙනවා. අති විශාල වේගයකින් සංවර්ධනය වන සංචාරක ව්‍යාපාරයට අවශ්‍ය පරිදි රටේ තරු පහේ හෝටල් කාමර 500ක් ඉදිවෙනවා. මේවා 2005 සමඟ සංසන්දනය කරනවා නම් අහසට පොළව වගෙයි. මේ වසර කිහිපය තුළ ලබාගෙන තිබෙන සංවර්ධනය ලෙහෙසි පහසු ජයග්‍රහණයක් නොවෙයි. රටේ ජනතාවගේ සංවර්ධනයත් එහෙමයි. ලක්ෂ 22ක් ව තිබූ ජංගම දුරකථන භාවිතය අද ලක්ෂ 203ක් වෙලා. රටේම තිබෙන්නෙත් ගෙවල් 51 64000ක් පමණයි. රටේ අද වනවිට පැල්පත් තිබෙන්නේ 1.4ක් පමණ ඉතා ම සුළු කොටසක්. ඒකටත් හේතුව මෘග ප‍්‍රභාකරන් අවසන් මොහොතේ කරපු දේ. ඔහු ඉතාම කාලකන්ණි ලෙස අණ කළා උතුරු නැඟෙනහිර ජනතාවට තමන්ගේ දහදිය මහන්සියෙන් ගොඩ නඟා ගත් ගෙවල්වල වහළ ගලවලා යුද්ධයේ අවසන් මොහොතේ ප‍්‍රභාකරන් වටේ රැකවල් දාන්නට කියලා. එහෙම නැත්නම් අද ඔය සියයට 1.4 ත් ඉතිරි වන්නේ නැහැ.සමහර දෙනෙක් නොදන්නවා වන්නට පුළුවන් අද අපේ රටේ විරැකියාව සියයට 4ට අඩුවෙලා කියලා. මේ වනවිට කෙත්වතුවලට, ඇඟලුම් කර්මාන්තයට, කඩ සාප්පුවලට අවශ්‍ය කම්කරුවන්ගේ හිඟයක් පවා පවතිනවා. මේ කම්කරු හිඟය පුරවා ගන්නට ව්‍යාපාරිකයෝ ජනාධිපතිතුමාගෙන් ඉල්ලන්නේ භූතානයෙන්, පාකිස්ථානයෙන්, ඇෆ්ගනිස්ථානයෙන් කම්කරුවන් ගෙන්වන්නට අවස්ථාව ලබා දෙන්න කියලා. මෙවැනි සංවර්ධනයක් තමයි ඔබ අපි අද ලබලා තිබෙන්නේ. අපේ රට වේගයෙන් ඉදිරියට ඇඳෙනවා කියන්නේ එයයි. ඒ නිසයි පසුගිය වසරේ ශ්‍රී ලංකාව ලෝකයේ දෙවැනියට වේගයෙන්ම සංවර්ධනය වන රට බවට පත්වුණේ.ලෝකයටම ණය වෙලා තිබ්බ අපේ රට අද සල්ලි තියෙන රටක් බවට පත්වෙමින් පවතිනවා. අද මිනිස්සු අතේ සල්ලි ගැවසෙනවා. සහල් පරිභෝජනය, මස් මාංශ පරිභෝජනය, බිත්තර පරිභෝජනය අද වැඩි වෙලා. රටේ කොයි මුල්ල බැලූවත් සංවර්ධන ව්‍යාපාර ක්‍රියාත්මක වෙනවා. පාරක් කොන්ක්‍රීට් නොවුණු පැත්තක්, කාපට් නොවෙන පැත්තක් හොයා ගන්න බැහැ. රට හතර වටේට ම අධිවේගී මාර්ග ඉදිවෙනවා. මේවා බලාගෙන ඉන්න බැරි කොටසකුත් ඉන්නවා. තමන්ට කරන්නට බැරිවුණු දේවල් තවත් කෙනෙක් කරන කොට ඇහේ කටු ඇනෙනවා වගේ ඇති. අති විශාල වශයෙන් ආනයනය කෙරුණු අල, ලූනු, බඩ ඉරිඟු අද ගෙන්වන්නේ නැහැ. 2005 දී පරිභෝජනයෙන් සියයට 80ක් ආනයනය කරපු බඩ ඉරිඟු රට තුළ පවතින අතිරික්තය නිසා අපනයනය කරන්නට අපට පුලූවන් වෙලා තිබෙනවා. අද අපි සහල් ගෙන්වන්නේ නැහැ. ජනතාව බලාපොරොත්තු වුණු ආශ්චර්යය මේක නොවේ ද?රටේ සෞඛ්‍ය ක්ෂේත්‍රය, අධ්‍යාපන ක්ෂේත්‍රය, විශ්වවිද්‍යාල ක්ෂේත්‍රය පවා ලබා තිබෙන ප‍්‍රගතිය ගිණිය නොහැකියි. අද මාතෘ මරණ, ළදරු මරණ අනුපාත ඉතිහාසයේ නොවූ විරූ ලෙස අඩුවෙලා. රනිල් වික්‍රමසිංහ අගමැති කාලේ රටේ ණය ජාතික ආදායමෙන් ප‍්‍රතිශතයක් විදියට 104ට නැගලා තිබුණේ. 2005 දී මෙහෙම තිබුණු රටක් බාරගත්ත අතගරු ජනාධිපතිතුමා අද වනවිට රටේ ණය ජාතික ආදායමෙන් ප්‍රතිශයතක් ලෙස සියයට 78 දක්වා අඩු කරලා තිබෙනවා. ශ්‍රී ලංකාවට ණය දෙන්න පැකිලූණු විදේශ රටවල්, විදේශ බැංකු අද අපේ පස්සෙන් එනවා ණය දෙන්න. ඉතිහාසයේ කවරදාවත් නොවූ විරූ ලෙස සෑම ප්‍රාදේශීය සභාවකට ම, සෑම නගර සභාවකටම, සෑම පළාත් සභාවකටම මුදල් වෙන් වෙලා. එදා වචනයකට පමණක් සීමා වෙලා තිබුණු සංවර්ධනය අද යථාර්ථයක් බවට පත්වෙලා. මේ දේවල් දකින්නට විදේශ කුමන්ත්‍රණකාරී බලවේගයන් කිසිසේත් කැමති නැහැ.රාජ්‍ය සේවකයන් ගැන පුදුමාකාර කැක්කුමකින් කථා කරන එක්සත් ජාතික පක්ෂය තමයි 88 දී රාජ්‍ය සේවකයන් බුරුතු පිටින් රස්සාවලින් එළියට දාන්නේ. චක්‍රලේඛ නිකුත් කරමින් රාජ්‍ය කම්කරුවකු පවා රාජ්‍ය සේවයට ගැනීම තහනම් කරන්නේ. විශ්‍රාම ගිය, මරණයට පත්වුණු රාජ්‍ය සේවකයන්ගේ පවා තනතුරු අහිමි කළේ. අද නැවතත් විදේශ සමඟ කුමන්ත්‍රණය කරනවා රට පාවලා දීලා හරි බලයට එන්න.රනිල් වික්‍රමසිංහ මහතා අද උත්සාහ කරන්නේ පණ ගහමින් ඉදිරියට ඇඳෙන, සංවර්ධනය කරා වේගයෙන් පිය නඟන මේ රට ආපස්සට හරවන්නයි. මේ රට බටහිර බලවේගයන් ඉදිරියේ දෙකට නැමුණු නායකත්වයකට භාර දෙන්නයි. මේ රට නැවත මරණයේ දේශයක් බවට පත් කරන්නයි. රටේ පොදු ජනතාව එතුමා සමඟ විශ්වාසයෙන් අත්වැල් බැඳගෙන ඉන්න මේවගේ අවස්ථාවක ඔය කිසිදු බලවේගයකට කිසිම දෙයක් කරන්නට ලැබෙන්නේ නැහැ. රට ඇතුළේ සිදුවන කුමන්ත්‍රණවලට අත දෙන්නට එපා. මේ සංවර්ධනයේ ප‍්‍රතිලාභ ගමේ එක්සත් ජාතික පාක්ෂිකයාටත් ජනතා විමුක්ති පෙරමුණු පාක්ෂිකයාටත් ලැබෙනවා. ඒ නිසා මේ ගමන ආපස්සට හරවන්නට ඉඩ දෙන්න එපා යැයි පැවසී ය.ආර්ථික සංවර්ධන ඇමැති බැසිල් රාජපක්ෂ, ජ්‍යෙෂ්ඨ ඇමැති ඒ.එච්.එම්. ෆවුසි, පාර්ලිමේන්තු මන්ත්‍රී ජානක වක්කුඹුර, වත්තල ශ්‍රී ලංකා නිදහස් පක්ෂ ප්‍රධාන සංවිධායක නීල් රූපසිංහ, වත්තල ප්‍රාදේශීය සභාවේ සභාපති මොහොමඞ් නවුෂාඞ්, වත්තල ආසන බල මණ්ඩලයේ ලේකම් ජානක සූරිය බණ්ඩාර ඇතුළු පිරිසක් මේ අවස්ථාවට සහභාගී වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090220</link>
    <topic>ඕනෑම මැතිවරණයකට මුහුණදීමේ ශක්තිය අප සතුව තිබෙනවා</topic>
    <author>කෝට්ටේ මධ්‍යම සමූහනන්ද ඒකනායක</author>
    <content>පසුගිය මැතිවරණයෙන් අප බලයට පත්වනවිට ශ්‍රී ලංකා නිදහස් පක්ෂයට සිටියේ මන්ත්‍රීවරු 56 දෙනෙක් පමණයි. නමුත් දැන් 126 දෙනෙක් සිටිනවා. පළාත් සභා අටක බලය අපට තියෙනවා. ඌවත් යළි දිනනවා. ඒ නිසා පාර්ලිමේන්තුවේ බලයත් ස්ථිර බැවින්, ඕනෑම මැතිවරණයකට මුහුණදීමේ ශක්තිය අප සතුවී තිබෙනවා යැයි පරිසර, පුනර්ජනනීය හා බලශක්ති ඇමැති සුසිල් ප්‍රේමජයන්ත මහතා කීය.ඇමැති ප්‍රේමජයන්ත මහතා මේ බව සඳහන් කළේ කෝට්ටේ ශ්‍රී ලංකා නිදහස් පක්ෂ ප්‍රධාන සංවිධායක රෝහිත බෝගොල්ලාගම මහතා විසින් සංවිධානය කළ ‘රට රකින නිල් පවුර’ මහ රැලිය අමතමිණි.කෝට්ටේ මහ නගර සභා පරිශ්‍රයේ මෙය පැවැත්විණි.එහිදී තවදුරටත් කතා කළ ඇමැති ප්‍රේමජයන්ත මහතා මෙසේද කීය.ජනාධිපතිවරණයක් පැවැත්වූවත් ඊට මුහුණදෙන්න කෙනෙක් හොයාගන්න බැරිව විපක්ෂය අද අනාථවී සිටිනවා. මහින්ද රාජපක්ෂ මහතා මැතිවරණයකින් පරාජය කරන්න බැරි බව විපක්ෂය තේරුම් ගත යුතුයි. ව්‍යවස්ථාව වෙනස්කරන්නන් ඒ සඳහා ජනමත විචාරණයකට යා යුතුයි. විපක්ෂයේ කිසිම පක්ෂයකට මේ වගේ දහස් ගණන් පාක්ෂිකයන් කැඳවාගෙන රැස්වීමක් පවත්වන්නට බැහැ.ශ්‍රී ලංකා නිදහස් පක්ෂයට වසර 63ක් ලබන 2 වැනි දිනට සම්පූර්ණ වෙනවා. අපේ පක්ෂයේ වසර 63ක්ම සිටින පාක්ෂිකයන් 63 දෙනකුට අද අපි ගෞරව සම්මාන පිරිනමනවා.එක්සත් ජාතික පක්ෂයට මම අභියෝග කරනවා. මේ වගේ තුන්දහසකට වැඩි පිරිසක් ගෙන්වලා රැස්වීමක් පවත්වන්න කියලා. අද ජනාධිපතිතුමා ඇතුළු අපේ ඇමැතිවරුන්ටත් මඩගහනවා. කටකතා පතුරවනවා. විපක්ෂ නායකතුමා තවමත් පොළවල් ගානේ ගිහින් කොළ බෙදනවා. සමාජ වෙබ්අඩවිවලින් ද අද ජනාධිපතිතුමාට පහර දෙනවා. නමුත් අප මේවායින් වට්ටන්නට බැරි බව ඔවුන් දැනගත යුතුයි.බටහිර රටවල සිටින විදේශ බලවේගවලට අප කන් නොදෙන නිසා දැන් නැවතත් එල්. ටී. ටී. ඊ. හිතවාදීන් විවිධ මානව හිමිකම් සංවිධාන හරහා අපට චෝදනා ගෙන එනවා. නමුත් අපි කිසිම චෝදනාවක් පිළිගන්නට සූදානම් නැහැ. එහෙම නම් යුද්ධය පැවැති කාලයේ එල්.ටී.ටී.ඊ. සංවිධානය මේ රටේ ඇතිකළ මනුෂ්‍ය ඝාතන පිළිබඳවත් විභාග කළ යුතුයි.අද ඉරානය, ලිබියාව වැනි රටවල යුද්ධයන් ඇතිකර තිබෙනවා. අමෙරිකාව මෙහි මූලිකත්වය ගෙන තිබෙනවා. මේ නිසා එම රටවල දහස් ගණන් ජනයා මිය යනවා. මේ අය අතරින් කුඩා දරුවන්ද විශාල වශයෙන් මිය යන බව වාර්තා වෙනවා. ලිබියාවේ ට්‍රිපොලි ගුවන් තොටුපළ පවා වසා තිබෙනවා. රටේ ප්‍රජාතන්ත්‍රවාදය ඇතිකරන්න යනවා කියමින් ඔවුන් රටවල් විනාශ කරනවා.කුරුණෑගල දිස්ත්‍රික් මන්ත්‍රී ශාන්ත බණ්ඩාර මහතා -පිටරටවලින් ණය අරගෙන රටපුරා අධිවේගී මාර්ග හදනවා කියමින් විපක්ෂය අද රජයට දොස් කියනවා. ජපාන‍යත් පිටරටවලින් ණය ලබාගෙන එම රට සංවර්ධනය කරනවා. ණය අරගෙන අපි ජනතාවට කන්න දුන්නේ නැහැ. රට පුරා සංවර්ධන කටයුතු ඇතිකර තිබෙනවා. දැදුරුඔය ව්‍යාපෘතියට අපි පිටරටින් ණය අරගෙන නැහැ. ගත්තානම් ගත්තේ අප රටේ බැංකුවලින් බව මම කියනවා. කවුරු කොහොම කීවත් මේ රටේ සංවර්ධනය නව වසර කිහිපයක් ගතවන විට අප හැමට දැකගැනීමට හැකිවෙනවා.ශ්‍රී ලංකා නිදහස් පක්ෂයේ කෝට්ටේ ප්‍රධාන සංවිධායක, රෝහිත බෝගොල්ලාගම මහතා -නිදහස ලැබීමෙන් පසු පසුගිය ඉතිහාසය පුරා අප ලබාගත් සියලු ජයග්‍රහණ ලබාගැනීමට ඔබ වැනි ශ්‍රී ලංකා නිදහස් පක්ෂයට ලැදි සාමාජිකයන්ගේ කැපවීම හේතුවූ බව කියන්නට සතුටුයි. මෙය හරියට නියෝජිත සමුළුවක් නොව, මහජන රැලියක් වගේ අතිවිශාල පිරිසක් අද සහභාගිවී සිටිනවා. ඉදිරි මැතිවරණයකදී කෝට්ටේ ආසනයෙන් 35,000කට අධික ඡන්ද අප පක්ෂයට ලබාගැනීමට හැකිවන බව මගේ විශ්වාසයයි.රත්නපුර දිස්ත්‍රික් පාර්ලිමේන්තු මන්ත්‍රී ජානක වක්කුඹුර, කෝට්ටේ නගරාධිපති ජනක රණවක, අසෝකා ලංකාතිලක යන මහත්ම මහත්මීහු ද මෙහිදී කතා කළහ.බස්නාහිර පළාත් ආණ්ඩුකාර අලවි මව්ලානා හා බස්නාහිර පළාත් සභා මන්ත්‍රී ඉසුර දේවප්‍රිය යන මහත්වරුන් ඇතුළු කෝට්ටේ මහ නගර සභාවේ මන්ත්‍රීවරුන් ද මේ අවස්ථාවට සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090221</link>
    <topic>විශේෂ කාර්ය බළකායේ රණවිරු ගුණ සැමරුම් උළෙල මහ ඉහළින්</topic>
    <author>විජයානි එදිරිසිංහ සහ කළුතර මධ්‍යම සමූහ</author>
    <content>විශේෂ කාර්ය බළකායේ 30 වැනි රණවිරු ගුණ සැමරුම් උත්සවය අති උත්කර්ෂවත් අයුරින් ඊයේ (01) කටුබැද්ද වි‍ෙශ්ෂ කාර්ය බළකා පුහුණු කඳවුරේදී පැවැත්විණි.පොලිස්පති එන්. කේ. ඉලංගකෝන් මහතාගේ ප්‍රධානත්වයෙන් රට වෙනුවෙන් දිවි පිදූ රණවිරුවන් හා දූදරු, මාපිය, බිරින්දෑවරු ඇතුළු ඥාතීන්ගේ සහභාගිත්වයෙන් එම සැමරුම සිදුකෙරුණි.දශක තුනකට අධික කාලයක් උතුරු නැගෙනහිර පැවැති ත්‍රස්තවාදී යුද්ධයේ දී දිවිදුන් විශේෂ කාර්ය බළකායේ නිලධාරින් 406 දෙනකු සහ සිවිල් සේවකයන් 6 දෙනකු සිහිපත් කර එම සැමරුම් උත්සවය පවත්වනු ලැබූවේ 30 වැනි වරටය.1983 සැප්තැම්බර් 1 වැනිදා යාපනය සහ පේදුරුතුඩුව අතර ටික්කන් ප්‍රදේශයේදී විශේෂ කාර්ය නිලධාරි සිවුදෙනකු ඝාතනයට ලක්වී තවත් 11 දෙනකු තුවාල ලබමින් කොටි බෝම්බයකට ඔවුන් ගමන් ගත් ට්‍රක් රථය හසුවීමේ සිද්ධියේ සිට මේ දක්වා අප රට වෙනුවෙන් දිවි දුන් සෑම රණවිරුවකුම මෙහිදී සිහිපත් කෙරිණි.විශේෂ කාර්ය බළකායේ එසේ ජීවිතය පූජා කළ රණවිරුවන්ගේ දූ දරුවන්ට ශිෂ්‍යත්ව ප්‍රදානයක් ද සිදුවිය.එහිදී මියගිය සහකාර පොලිස් අධිකාරි ජයවර්ධන මහතාගේ දියණිය ‍ෙපාලිස් පරීක්ෂක සිල්වා, උප පොලිස් පරීක්ෂකවරුන් වන හෙට්ටිආරච්චි, සුමනදාස, ප්‍රේමරත්න, අනුර දීප්ති යන අයගේ දූ පුතුන් ද, පොලිස් සැරයන්වරුන් වන පුෂ්පකුමාර, මංජුල, වික්‍රමරත්න, සිරිවර්ධන, ප්‍රේමසිරි සහ පොලිස් කොස්තාපල්වරුන් වන සුදත් කුමාර, ප්‍රභාෂ්වර, පියසේන, ප්‍රියන්ත සහ සිවිල් සේවක බන්දු යන අයගේ දූ දරුවන්ට මෙහිදී ශිෂ්‍යත්ව හිමිවිය.විශේෂ කාර්ය බළකාය ආරම්භයේ දී සිට එහි නිලධාරියකු වූ වර්තමාන පොලිස්පති එන්. කේ. ඉලංගකෝන් මහතා මෙහි දී කතා කරමින් නිලධාරින් 60 දෙනකුගෙන් ආරම්භ වූ විශේෂ කාර්ය බළකාය අද සාමාජිකයන් අට දහසකින් සමන්විත වෙයි. උතුරු නැ‍ඟෙනහිර ත්‍රස්තවාදී භීෂණයේ දී යුද හමුදාවට සහය පිණිස පිහිටුවන ලද මෙම විශේෂ කාර්ය බළකාය යුද්දෙන් පසු රටේ අපරාධ මැඬළීමට අවශ්‍ය මෙහෙයුම් වැටලීම් සිදුකරමින් ඒ සඳහා සුවිශේෂී දායකත්වයක් යොදවනු ලබයි. එහිදී යුද්ධයේදී මෙන් රණවිරුවන් දැඩි කැපකිරීමෙන් වැඩ කර ඇති බව ද පොලිස්පතිවරයා පැවැසීය.රට වෙනුවෙන් දිවිදුන් රණවිරුවන් වෙනුවෙන් කළ හැකි සෑම යුතුකමක්ම ඉෂ්ට කරන බව පැවැසූ පොලිස්පතිවරයා රණවිරුවන්ගේ දහදිය කඳුළු මැදින් ත්‍රස්තවාදීන් පරාජය කර ලබා ගත් විජයග්‍රහණය වෙනුවෙන් අප ඔවුන්ට සැමදා ගෞරව කරන බව ද කීය. තවද ආබාධිත තත්ත්වයට පත් හමුදා විරුවන් සහ මියගිය විරුවන්ගේ ඥාතීන් වෙනුවෙන් කළ හැකි සෑම දෙයක්ම කරදීමට තමා සූදානමින් සිටින බව ද පැවැසීය.මීට වසර සිය ගණනක සිට මෙරට අත්පත් කර ගැනීම සඳහා යුද්ධ කළ සෑම ආක්‍රමණිකයකුම පරාජය කර රට ආරක්ෂා කර ගත් ඉතිහාසයේ අපේ විරුවන්ගේ නාම ලැයිස්තුවට මෙසේ අද සිහිපත් කරන සෑම විශේෂ කාර්ය බළකා විරුවකුගේම නම ද එකතු වන බව ද කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090222</link>
    <topic>කාන්තා සංවර්ධන සේවා සමුපකාර සමිතියට රෝහලක් ඉදිකිරීමට ඉඩමක් ලබාදීමට පියවර ගන්නවා</topic>
    <author/>
    <content>කාන්තාවන‍්ගේ සංවර්ධන සේවා සමුපකාර සමිතියට (කාන්තා බැංකුවට) අංගසම්පූර්ණ රෝහලක් ඉදිකිරීම සඳහා ඉඩමක් ලබාදීමට පියවර ගන්නා බව සමුපකාර හා අභ්‍යන්තර වෙළඳ කටයුතු ඇමැති ජොන්ස්ටන් ප්‍රනාන්දු මහතා ප්‍රකාශ කළේය.ජනාධිපති මහින්ද රාජපක්ෂ මහතා සමඟ සාකච්ඡා කර මේ රෝහල ඉදිකිරීම සඳහා පහසුකම් සලසාදීමට ක්‍රියා කරන බව ද ඇමැතිවරයා මෙහිදී පැවසීය. කාන්තාවන්ගේ සංවර්ධන සේවා සමුපකාර සමිතියේ 25 වන සංවත්සර උළෙල පසුගියදා (28) කොළඹ සුගතදාස එළිමහන් ක්‍රීඩාංගණයේදී පැවැති අතර එහිදී ඇමැති ජොන්ස්ටන් ප්‍රනාන්දු මහතා මේ බව පැවසීය.උත්සවය අමතමින් ජොන්ස්ටන් ප්‍රනාන්දු ඇමැතිවරයා පවසා සිටියේ සාමාජිකයන් 32 කින් කොළඹදී ආරම්භ කළ කාන්තා සමුපකාර සමිතිය අද වනවිට ශ්‍රී ලංකාව පුරා ව්‍යාප්තව ඇති අතර මෙය සාමාජිකයන් 80,000 කටත් වඩා වැඩි ප්‍රමාණයක් සන්නද්ධ බවයි. මෙහිදී වැඩිදුරටත් අදහස් දැක්වූ ඇමැතිවරයා මෙසේද ප්‍රකාශ කළේය. පළමු සාමාජිකයන්ගෙන් අප අය කළේ රුපියල් 05ක මුදලක් පමණයි. එයින් ඇරැඹුණු සාමාජික අරමුදල් වත්කම් ප්‍රමාණය අද වනවිට රුපියල් බිලියන 4.8ක වර්ධනය වී ඇති සමිතියක් බවට පත්වෙලා. එදා ඒ සාමාජිකයනට කීවේ පහේ කෑලි කියලා. අද මේ අය කෝටියක් වටින කාන්තාවන් බවට පත්වෙලා.මේ කාන්තා සමුපකාර සමිතිය දේශපාලනීකරණය වුණේ නෑ. ඒ වාගේම කිසිම දේශපාලන මතිමතාන්තරයකට ලක්වෙලත් නැහැ. එනිසා තමයි මෙතරම් සාර්ථක භාවයකින් යුතුව සමිතිය පවත්වාගෙන යාමට ඔවුනට හැකිවෙලා තියෙන්නේ.සමුපකාරය මේ යුගයේ තරම් අතිසාර්ථක වූ කාලයක් ඉතිහාසයේ තවත් නැහැ. ජනාධිපතිතුමා සමුපකාරය ගැන හොඳින් දන්නවා. එතුමා බෙලිඅත්ත සමුපකාර සමිතියේ සභාපති ලෙස පත්වෙලා හිටියා. අද සමුපකාරය, බදුවලින් නිදහස් කළා. බිලියන 02ක ණය කපාහැරියා. අද කෝප් සිටි, මිනි කෝප්සිටි. මෙගා කෝප්සිටි ඇතිකළා. රටේ භාණ්ඩ මිල පාලනය සඳහා විශාල පිටිවහලක් මෙයින් ලැබී තිබෙනවා. ඒ ව‍ාගේමයි අද පවතින සමුපකාර රෝහල් නවීන තාක්ෂණයෙන් යුක්තව පවත්වාගෙන යාමට අප කටයුතු කර තිබෙනවා.සමුපකාර හා අභ්‍යන්තර වෙළඳ නියෝජ්‍ය ඇමැති හේමාල් ගුණසේකර, විද්‍යා හා තාක්ෂණ ඇමැති පාඨලී චම්පික රණවක, කාන්තාවන්ගේ සංවර්ධන සේවා සමුපකාර සමිතියේ නිර්මාතෘ නන්දසිරි ගමගේ යන මහත්වරු ද මෙහිදී කතා කළහ. මේ සංගමයේ සාමාජිකාවන් 35,000කට අධික පිරිසක් මේ රැස්වීමට සහභාගි වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=n14090223</link>
    <topic>පාකිස්තාන සරණාගතයන් මෙරටින් පිටුවහල් කිරීමට එරෙහිව ගොනු කළ රිට් පෙත්සම විභාගයට නොගෙනම නිෂ්ප්‍රභයි</topic>
    <author>නෙල්කා මැදගෙදර</author>
    <content>පාකිස්තානයෙන් මෙරටට පැමිණ සිටින සරණාගතයන් නැවත එම රටට පිටුවහල් කිරීමට බලධාරින් ගෙන ඇති තීරණය බල රහිත කරමින් මීට පෙර නිකුත් කර තිබූ අතුරුතහනම් නියෝගයක් තව දුරටත් දීරඝ කිරිම ප්‍රතික්ෂේප කළ අභියාචනාධිකරණය එම තීරණය අභියෝගයට ලක් කරමින් සරණාගත කාන්නාවක් ගොනු කළ රිට් පෙත්සමක් විභාගයට නොගෙනම ගාස්තුරහිතව ඊයේ(01) නිෂ්ප්‍රභ කෙළේය.මේ පෙත්සමෙන් ඉල්ලා ඇති සහන ලබාදිය නොහැකි බවට සහ එම ඉල්ලීම් මෙරට පවතින නිතිය ඉක්මවා යන බවට නියෝජ්‍ය සොලිසිටර් ජෙනරාල් ජනක් ද සිල්වා මහතා ඉදිරිපත් කළ කරුණු පිළිගත් අභියාචනාධිකරණ විනිසුරු උපාලි අබේරත්න මහතා විසින් මෙලෙස පෙත්සම ඉවත දමන ලදි.මීගමුව ප්‍රදේශයෙහි සිටින අනීලා ඉම්රාන් මේ පෙත්සම ඉදිරිපත් කැර තිබුණි.ආගමන වගමන පාලක චූලානන්ද පෙරේරා, පොලිස්පතිවරයා , නිතිපතිවරයා ඇතුළු අට දෙනකු පෙත්සම මගින් වගඋත්තරකරුවන් කොට සිටියහ.ආගමික හිංසනයන් හේතුවෙන් පාකිස්තානයේ සිට එක්සත් ජාතින්ගේ සංවිධානයෙහි සරණාගතයන් පිළිබඳ මහකොමසාරිස් කාර්යාලයේ ලියාපදිංචි වීමෙන් පසු තමන් ඇතුළු පිරිසක් මෙරටට පැමිණ සිටින බව පෙත්සම්කාරිය සඳහන් කර සිටියාය.සරණාගතයන් ලෙස මෙරටට පැමිණ සිටින පිරිස් නැවත එරටට පිටුවහල් කිරිමට ආරක්ෂක ඇමැතිවරයා තීරණය කර තිබූ අතර එම තීරණය ක්‍රියාත්මක වුවහොත් සිය ජීවිත අහිමි විය හැකි බවද පෙත්සම්කාරිය සඳහන් කර සිටියාය.සරණාගතයන් ලෙස පාකිස්තානයෙන් පිටත් වී නැවත පැමිණෙන සිරිස් එම රටේ දි විවිධ හිංසනයන්ට ලක්වන බවද, එවැනි තරුණියන් දෙදෙනකු මෑතකදී ඝාතනයට ලක් වු බව ද සඳහන් විය. එබැවින් මේ සරණාගතයන් පිටුවහල් කිරීමේ තීරණය අවලංගු කරන ලෙස ද අතුරු නියෝගය තවදුරටත් දීර්ඝ කරන ලෙස ද එමගින් අධිකරණයෙන් ඉල්ලා තිබිණි.නීතිඥ ලක්ෂාන් ඩයස් මහතා පෙත්සම්කාරිය වෙනුවෙන් පෙනී සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=r1409021</link>
    <topic>පුරාවිද්‍යා ස්මාරකවල විනාශය අත ළඟයි</topic>
    <author>සීගිරිය විශේෂ</author>
    <content>ගලේවෙල පත්කොළගොල්ල වෙහෙරබැඳිහින්න පුරාවිද්‍යා භූමියේ පිහිටි අක්කර 25ක් පමණ වූ ස්වාභාවික සුදු හඳුන් වනය සහ පුරාවිද්‍යා ස්මාරක ජාවාරම්කරුවන්ගෙන් ආරක්ෂා කර දෙන්නැයි ප්‍රදේශවාසීහු බලධාරීන්ගෙන් ඉල්ලා සිටිති.දිවයිනේ කිසිදු ප්‍රදේශයක මෙවැනි ස්වභාවික සුදු හඳුන් වනයක් නොමැති බවත් මේ වන විට රක්ෂිතයේ තිබූ විශාල සුදු හඳුන් ගස් කපාගෙන ගොස් ඇති බවත් ඉතිරිවී තිබෙන සාමාන්‍ය ප්‍රමාණයේ ගස් කියත්වලින් කපා අරටුව නොමැතිනම් ඒවා මුලින් උදුරා මුල් ලබා ගැනීම සිදු කරන බව වෙහෙරබැඳිහින්න විහාරයේ විහාරාධිපති අටියාල සුගතවංශ හිමියෝ පවසති.මේ පිළ්බඳ විහාරාධිපති හිමියන් ඇතුළු දායක සභාව මගින් බලධාරීන් දැනුවත් කර ඇතත් මෙතෙක් කිසිදු ක්‍රියාමාර්ගයක් ගෙන නැති බව විහාරාධිපති හිමියෝ චෝදනා කරති.විහාරස්ථ දායක සභාවේ සභාපති සරත් දේශප්‍රිය මහතා - මෙතන අතීතයේ ඔසු උයනක් තිබුණු තැනක් වගේ මුළු වනය පුරාම තාබෙන්නේ ඖෂධීය ගස් වැල්.ජාවාරම්කාරයන් පිරිසක් මේවා විනාශ කරනවා. අපි ඉල්ලා සිටින්නේ මේ ජාතික සම්පත ආරක්ෂා කර දෙන්න කියලයි. අඩුම තරමේ මේක වට කරලා වැටක්වත් ගහන්නේ නැත්තම් සුදු හඳුන් වනයක් කියලා අපේ දරුවන්ට පෙන්වන්න දෙයක් ඉතිරි වෙන්නේ නැති වෙයි.ගලේවෙල ප්‍රාදේශීය සභා මන්ත්‍රී රුවන් සරත්චන්ද්‍ර මහතා - අපි පුංචි කාලෙ ඉඳලම මෙතැන දන්නවා. ඉපැරැණි වෙහෙර විහාර සෙල්ලිපි තිබුණෙ. බෙහෙත් ඔරු, බෙහෙත් අඹරපු තැන් කැලෑවේ තියෙනවා. මේ කැලෑවලට හොරෙන් ඇතුළු වෙලා සුදු හඳුන් ටික කපාගෙන ගලවාගෙන යනවා.මේ පිළිබඳව ගලේවෙල ප්‍රාදේශීය ලේකම් ඒ.එම්.ටී.කේ. අතපත්තු මහත්මියගෙන් විමසීමේදී ඒ මහත්මිය පැවැසුවේ මේ ස්ථානයට ගොස් සොයා බලා ඉදිරියේදී ගම්වාසී‍න්ගෙන් සහ නිලධාරීන්ගෙන් සැදුම් ලත් කමිටුවක් පත් කර මෙය ආරක්ෂා කිරීමට පි‍යවර ගන්නා බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=r1409022</link>
    <topic>බෙල්ලන්විල රජමහ විහාරයේ ඇසල රන්දෝලි මහ පෙරහර දා...</topic>
    <author>ඡායාරූපය - බොරලැස්ගමුව සමූහ සෙනෙවිරත්න කහටපිටිය</author>
    <content>බෙල්ලන්විල රජ මහ විහාරස්ථානයේ ඇසල පෙරහර උත්සවයේ අවසන් රන්දෝලි මහ පෙරහර පසුගිය 30 වැනිදා රාත්‍රී අලි ඇතුන් රාශියක් සහිතව වීථි සංචාරය කෙරිණි. පෙරහර වීථි සංචාරය සඳහා විහාරස්ථානයෙන් පිටත පැමිණි අයුරු මෙහි දැක්වේ. බෙල්ලන්විල රජ මහා විහාරයේ විහාරාධිපති බෙල්ලන්විල ධම්මරතන නාහිමියන් සහ විහාරාධිකාරි මහාචාර්ය බෙල්ලන්විල විමලරතන අනු නාහිමිපාණන් ද කම්කරු ඇමැති ගාමිණී ලොකුගේ මහතා ඇතුළු පිරිස ද පෙරහරේ ගමන් කළහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=r1409023</link>
    <topic>මත්කුඩු ජාවාරමකට සම්බන්ධ කතක් සැකපිට අල්ලයි</topic>
    <author>@ ඉමදූව සමූහ ලංකින්ද නානායක්කාර</author>
    <content>මත්කුඩු ජාවාරමකට සම්බන්ධ බවට ඌරගහ ප්‍රදේශයේ දී සැකපිට අත්අඩංගුවට ගැනුණු කාන්තාවගෙන් රඳවාගෙන ප්‍රශ්න කරන බව පොලිසිය පවසයි.සැකකාර කාන්තා ඇල්පිටිය මහේස්ත්‍රාත් කේසර සමර දිවාකර මහතා හමුවට ඉදිරිපත් කළ පසු මේ මස 4 වැනිදා දක්වා රඳවාගෙන ප්‍රශ්න කිරීමට පොලිසියට අවසර ලබා දීමට මහේස්ත්‍රාත්වරයා නියෝග කෙළේය.ඉකුත් දා ඌරුගස්මංහන්දිය ප්‍රදේශයේ දී සැකකාරිය අත්අඩංගුවට ගන්නා අවස්ථාවේ ඇය සතුව තිබී මත්කුඩු කිලෝග්‍රෑම් එකහමාරක් සොයාගත් බව පොලීසිය පවසයි. ඊසි කෑෂ් ක්‍රමයට මුදල් ලබාගෙන දිගු කාලයක් තිස්සේ ඇය මේ මත්කුඩු ජාවාරම සිදුකර ඇති බවටද තොරතුරු අනාවරණ වී තිබේ.මේ සිද්ධිය සම්බන්ධයෙන් ඌරගහ පොලිස් ස්ථානාධිපති නිශ්ශංකද සිල්වා මහතා ප්‍රමුඛ නිලධාරිහු පරික්ෂණ පත්වති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=r1409024</link>
    <topic>මාතර හරිස්චන්ද්‍ර ආයතනයෙන් සෙවණගල ආබාධිත මවකට රෝද පුටුවක්</topic>
    <author>ඇඹිලිපිටිය සංචාරක ඩබ්ලිව්. විදානපතිරණ</author>
    <content>සෙවණගල හබරළුවැව කුඩා පැල්පතක දෙපා වාරු නැතිව දුක්බර දිවියක් ගත කරන මිසිලිනා මහත්මිය පිළිබඳ පුවත දිනමිණ පුවත්පත මගින් පසුගිය 11වැනිදා පළ විය.මෙය දුටු මාතර හරිස්චන්ද්‍ර ආයතනයේ අධ්‍යක්ෂිකා කේ. ආර් සමරසිංහ මහත්මියගේ උපදෙස් මත එම ආයතනයේ නිලධාරීන් කණ්ඩායමක් මිසිලිනා මහත්මියගේ මූලික අවශ්‍යතාව වූ රෝද පුටුවක් (රුපියල් 23000ක් පමණ වටිනා) රැගෙන සෙවණගල ප්‍රාදේශීය මහ ලේකම් චන්දන ලොකුහේවගේ මහතා හමුවී ඒ මහතා ද සමඟ පසුගියදා මිසිලිනා මහත්මියගේ නිවෙසට ගොස් එම රෝද පුටුව පරිත්‍යාග කෙරිණි.මෙදින ඇයගේ එකම පුතුට අවශ්‍ය පාසල් උපකරණ සමග මේසයක් සහ පුටුවක් ද වියළි ආහාර ද එම ආයතනය විසින් පිරිනමන ලදි. මේ අවස්ථාවට ප්‍රාදෙශීය ලේකම් කාර්යාලයේ සහකාර අධ්‍යක්ෂ ඒ.ඩී. ධර්මප්‍රිය මහතා ඇතුළු නිලධාරීන් කීප දෙනෙක් ද සහභාගිවී සිටියහ.මේ සද්කාර්ය පිළිබඳ හරිස්චන්ද්‍ර ආයතනයට ප්‍රණාමය පුද කළ ප්‍රාදෙශීය ලේකම්වරයා මිසිලිනා මහත්මියට ස්ථිර නිවෙසක් ඉදිකර දීමට අවශ්‍ය ඉඩමක් ද හඳුනාගෙන ඇති බවත් නව නිවෙස ඉදි කරන තෙක් දැනට පදිංචිව සිටින පැල්පත අලුත්වැඩියා කර දෙන බවත් පැවැසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=r1409025</link>
    <topic>වැල්මිල්ල ප්‍රදේශයේ කර්මාන්තශාලාවක් හදිසි ගින්නකින් විනාශයි</topic>
    <author>@ හල්තොට සමූහ විනිතා මානෙල් ගමගේ</author>
    <content>අලුයම් කාලයේදී ඇති වූ හදිසි ගින්නක් හේතුවෙන් වැල්මිල්ල තැබගන්ගොඩ ප්‍රදේශයේ කර්මාන්තශාලාවක් මුළුමනින්ම දැවී විනාශ වී ඇති බව මොරගහහේන පොලීසිය පවසයි .පිළියන්දල ප්‍රදේශයේ පුද්ගලයකුට අයත් සෝෆා සෙට් නැමති මේ ලී බඩු නිෂ්පාදන ආයතනයේ සේවකයන් පෙරදා සවස සේවය නිමවී ගොස් ඇති අතර 30දා අලුයම 3.30ට පමණ පිටුපස නිවැසියෝ කර්මාන්තශාලාවේ ගින්නක් හටගෙන ඇති බව දැක කෑගැසීමෙන් අවට වැසියෝ එක් වී ගින්න මැඩ පවත්වා ඇත . ගොඩනැඟිල්ල වටා ඉදි කර තිබූ අඩි 20ක් පමණ උස තාප්පය ද කඩා වැටී කර්මාන්ත ශාලාව බිමට සමතලාවී විශාල දේපල හානියක් සිදු වී තිබේ .ගින්නට හේතුව මෙතෙක් අනාවරණය වී නොමැති අතර සිදුවු අලාභය කොතෙක්දැයි ගණන් ලා නොමැති බව මොරගහහේන පොලීසිය පවසයි .සිද්ධිය පිළිබද වැඩිදුර පරීක්ෂණ මොරගහහේන පොලීසිය විසින් පවත්වනු ලබයි .</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=r1409026</link>
    <topic>දෙයියන්දර නගරය අලුත් කරන්න සියලු සැලසුම් මේ වනවිට සුදානම්</topic>
    <author>ටී. කේ. ආරියදාස මාලිම්බඩ සමූහ</author>
    <content>නාගරික සංවර්ධන අධිකාරියේ සැලැස්මක් අනුව ඉදිරි වසර 20-30ක කාලයට ගැළපෙන ලෙස දෙයියන්දර නගරය සියලුම පොදු පහසුකම්වලින් සපිරිනු නව නගරයක් වශයෙන් සංවර්ධනය කිරීමට කටයුතු කරන බව ආයෝජන ප්‍රවර්ධන ඇමැති ලක්ෂ්මන් යාපා අබේවර්ධන මහතා පවසයි.ඇමැතිවරයා මෙසේද කීය.මෙම නගරය සංවර්ධනයට තිබූ ප්‍රධාන බාධාව වූයේ අවශ්‍ය ඉඩම් නොමැතිවීම බවත් එයට විසඳුම් වශයෙන් දෙයියන්දර ප්‍රාථමික විදුහල සඳහා ජාතික පාසල පිටුපස ඇති ප්‍රාදේශීය සභාවට අයත් භූමියේ නව ගොඩනැඟිලි ඉදිකිරීම සඳහා අවශ්‍ය මූලික කටයුතු ආරම්භ කළා. ප්‍රාථමික විදුහල් බිමේ රාජ්‍ය හා පෞද්ගලික බැංකු කීපයක්, බස් නැවතුම් පොළක්, වෙළෙඳ සංකීර්ණයක්, සනීපාරක්ෂක පහසුකම්, රථ ගාලක් යනාදිය ඉදිකිරීම් කටයුතු අරම්භ කිරීමට සැලසුම් කර තිබෙනවා.මේ අතර මුලටියන - හක්මණ ප්‍රධාන මාර්ගය දෙයියන්දර මිරිස් මෝල අසල සිට ඕවිලාන පාලම දක්වා මංතීරු හතරක් හා පදික වේදිකාවක් සහිතව අඩි පනහක් දක්වා පුළුල් කර මාර්ගයේ මැද තීරුව විදුලි පහන් පද්ධතියක් සහිතව සංවර්ධනය කිරීමට සැලසුම් කර ඇති අතර පොදු වෙළෙඳ පොළ ප්‍රතිසංවර්ධනය කිරීමටත් උසාවිය හා පොලිසිය පහසුකම් සහිත ස්ථානවල ස්ථාපිත කිරීමටත් මෙම නව නගර සංවර්ධන සැලැස්ම යටතේ සිදුකිරීමට අපේක්ෂා කරනවා.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=r1409027</link>
    <topic>යන්ත්‍ර මඟින් තේ දළු නෙළීමේ පුහුණු වැඩමුළු රටපුරා</topic>
    <author>මහනුවර දකුණ විශේෂ ආර්. එම්. රත්නායක</author>
    <content>කුඩා තේ වතු හිමියන්ගේ ගොවි සංවිධානවලට, මහින්ද රාජපක්ෂ ජනාධිපතිතුමන් විසින් මිලියන 140ක පමණ වියදමින් යන්ත්‍රෝපකරණ කට්ටල ලබාදීම සමස්ත ගොවි සංවිධාන 1362ක සමාජිකයන්ගේ සතුටට හේතුවක් බව මැදරට කුඩා තේවතු සංවර්ධන සංවිධානයේ ලේකම් තිස්මඩ ජයරත්න මහතා ප්‍රකාශ කළේය.ඒ මහතා එසේ පැවසුවේයටිනුවර තිස්මඩ දී ගුණාත්මක තේ දළු යන්ත්‍ර මගින් නෙලීමේ පුහුණු වැඩමුළුවක් ඩබ්ලිව්. ඩී කරුණාරත්න මහතාගේ කුඩා තේ වත්ත ආශ්‍රිතව පසුගිය දා (18) පැවැති අවස්ථාවේ දී ය. මෙ රටේ දෙලක්ෂ පනස් එක් දහස් හත්සිය අනු හතරක් (257794) කුඩා තේ වතුහිමියන්ගේ හා ඔවුන්ගේ පවුල්ලාභී ජන ජීවිත සුමඟට පත්කරලීමේ අරමුණින් ඔවුන්ගේ ආර්ථික වර්ධනය උදෙසා තේ කර්මාන්තය යාන්ත්‍රීකරණයට පත්කරලීමට කුඩා තේ වතු සංවර්ධන අධිකාරිය මඟින් දැනට ලැබී ඇති යන්ත්‍රෝපකරණ කට්ටල යොදා “ගුණාත්මක තේ දළු නෙලීමේ විධි විධාන යොදා ඇති බවත් අද මෙහි පැවැත්වෙන පුහුණු වැඩමුළුවෙන් සාර්ථක අත්දැකීම් තිබෙන බවත් පැවැසු තිස්මඩ ජයරත්න මහතා තේ දල්ල ද ඉහළ මිලත් ලබාදීමට විශේෂ අවධානය යොමුව ඇති අවස්ථාවක කුඩා තේ වතු හිමියන්ගේ අතමිට සරු කර ගැනීමට මෙම යන්ත්‍ර මගින් තේ දළු නෙළීමේ වැඩමුළු ඉමහත් පිටිවහලක් වන බවද පැවසීය.කුඩා තේ වතු සංවර්ධන අධිකාරියේ මහනුවර ප්‍රාදේශීය කළමනාකරු කේ. ඒ. බී . ද එ. රාජපක්ෂ මහතාගේ උපදෙස් මත කොට්ඨාස භාර තේ පරීක්ෂක සුජීව හේරත් මහතා මෙහෙය වූ මෙම වැඩමුළුවට තිස්මඩ ශ්‍රී ධර්ම විහාරාමාධිකාරි තිස්මඩ මහින්ද මාහිමියෝ ‍කුඩා තේවතු සංවර්ධන සමිතියේ සභාපති ඩබ්ලිව් . ඩී ජයරත්න, ලේකම් සී. එච්. ඉහළවෙල මහත්වරු ඇතුළු කුඩා තේවතු හිමියෝ විශාල පිරිසක් ද සහභාගි වී සිටියහ. ඡායාරූපය-මහනුවර දකුණ විශේෂ</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=r1409028</link>
    <topic>හෝමාගම සංවර්ධනයට රජයෙන් දසලක්ෂ 647ක්</topic>
    <author>මහරගම විශේෂ - වේහැල්ලේ පියතිලක</author>
    <content>2014 වසරේ ප්‍රාදේශීය සංවර්ධනය සඳහා ආර්ථික සංවර්ධන අමාත්‍යාංශය හා රජයේ විමධ්‍යගත අරමුදලින් සහ පළාත් සභා අරමුදලින් කොළඹ දිස්ත්‍රික්කයේ මැතිවරණ කොට්ඨාස 15 අතුරින් වැඩිම මුදල් වෙන්කරදී ඇත්තේ හෝමාගම මැතිවරණ කොට්ඨාසයටයි.වෙන්වී ඇති මුදල රුපියල් මිලියන 647කි. මේ මුදල සෑදී ඇත්තේ ආර්ථික සංවර්ධන අමාත්‍යාංශයෙන් රුපියල් ලක්ෂ 4879ක් පළාත් පාලන විමධ්‍යගත අරමුදලින් රුපියල් මිලියන 17 සහ අධ්‍යාපන ඇමැති බන්දුල ගුණවර්ධන මහතා හෝමාගම ආසනය භාර කැබිනට් ඇමැතිවරයා ලෙස එතුමා වෙනුවෙන් අනුමත කරන ලද රුපියල් මිලියන 30ක එකතුවෙනි.දිවි නැඟුම වැඩ සටහන යටතේ සහ ගම නැඟුම වැඩසටහන යටතේ රුපියල් 4879 මුදලක් වෙන්කරදී ඇති අතර එක ගමකට එක වැඩක් ව්‍යාපෘතිය යටතේ රුපියල් ලක්ෂ 1601ක් වෙන්කරදී ඇත.මේ ව්‍යාපෘතියට ආසනයේ ග්‍රාම නිලධාරී වසම් 80 සඳහා වෙන්වූ මුදල රුපියල් ලක්ෂ 800කි. රජයේ සංවර්ධන ක්‍රියාවලිය පිළිබඳව ජනතාව දැනුවත් කිරීම යටතේ ගමින් ගම දොරින් දොර ජංගම සේවා ව්‍යාපෘතිය යටතේ ඉකුත් කාලයේ ජංගම සේවා ආසනයේ ස්ථාන අටකදී පවත්වා ඇත. මේ ජංගම සේවාවලදී නිරීක්ෂණයවූ ජනතා අවශ්‍යතා සංඛ්‍යාව 3243ක් බව හෝමාගම ප්‍රාදේශීය ලේකම් ජී. එස්. කේ. කන්නන්ගර මහතා දිනමිණට පැවැසීය.මීට අමතරව හෝමාගම විදාතා ආයතනය තුළින් පාවහන් නිර්මාණ පුහුණුව, ඩෙංගු මදුරු නාශක මදුරුවන් පලවා හැරීමේ විශේෂ හදුන්කූරු විශේෂයක් සෑදීමට පුහුණුව ලබාදීම සහ තිර රෙදි මදුරු දැල් නිර්මාණය පුහුණු වැඩසටහන් ක්‍රියාත්මකව කිරීමටත් පුහුණු වන්නන් එක් අයකුට රුපියල් 10,000 වටිනා උපකරණ භාණ්ඩ කට්ටලය බැගින්ද ලබාදීමට ද ප්‍රාදේශීය සංවර්ධන කමිටුව තීරණය කර තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=s140902_1</link>
    <topic>චැම්පියන් ලීග් පාපන්දු තරඟාවලියේ ජය යුද හමුදාවට</topic>
    <author>වසන්ත ජයසිංහ ආරච්චි</author>
    <content>[2014-09-02 14:30]චැම්පියන් ලීග් පාපන්දු තරඟාවලියේදී යුද හමුදා ක්‍රීඩකයෝ ගෝල් 8-0 කින් ගම්පොල ක්‍රිස්ටල් පැලස් පිල පරදවති.ක්‍රිස්ටල් පැලස් පිල පසුගිය වසරේ ප්‍රීමියර් ලීග් අනුශූරතාව දිනා චැම්පියන් ලීග් තරඟාවලියට උසස්වීමක් ලැබූ කණ්ඩායමකි.මේ අතර චැම්පියන් ලීග් තරඟාවලියට පළමුවරට එක්වූ තිහාරිය ක්‍රීඩා සමාජය ගෝල් 1-0 කින් ප්‍රබල නාවික හමුදාව පරාජය කළේය. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=s1409021</link>
    <topic>ක්‍රීඩා ඇමැතිගෙන් ජාතික ‍බේරුම්කාර මණ්ඩලයක්</topic>
    <author>ප්‍රින්ස් ගුණසේකර</author>
    <content>ශ්‍රී ලංකාවේ ක්‍රීඩා සංගම් අතර පවතින ගැටලු කඩිනමින් විසඳීමට ජාතික බේරුම්කාර මණ්ඩලයක් පිහිටුවීමට ක්‍රීඩා ඇමැති මහින්දානන්ද අලුත්ගමගේ මහතා ලෝක පාපන්දු සම්මේලනයේ නිලධාරීන් සමග එකඟතාවකට එළැඹෙයි. මේ ජාතික බේරුම්කාර මණ්ඩලය විශ්‍රාමික ශ්‍රේෂ්ඨාධිකරණ විනිසුරුවරයකු, ක්‍රීඩා අමාත්‍යංශයේ නියෝජිතයකු හා ඔලිම්පික් කමිටුවේ නියෝජිතයකුගෙන් සමන්විතය.එයට අමතරව සෑම ක්‍රීඩා සංගමයකටම වැටුප් ගෙවන ප්‍රධාන විධායක නිලධාරියකු පත් කිරීමේ වැඩ පි‍ළිවෙළක් ක්‍රියාවට නැංවීමට ද ක්‍රීඩා අමාත්‍යංශය බලාපොරොත්තු වෙයි.ජගත් පාපන්දු සම්මේලයේ මහ ලේකම් ජෙරමි වැල්කි, ආසියානු පාපන්දු සම්මේලනයේ මහ ලේකම් ඩැටෝ ඇලෙක්සි හා ලෝක පාපන්දු සම්මේලයේ අධ්‍යක්ෂ ටෙරී රෙජිනස් යන මහත්වරු ඊයේ ක්‍රීඩා ඇමැතිවරයා හමුවී මේ එකඟතාවට එළැඹිණි. ජාතික බේරුම්කාර මණ්ඩලය ස්ථාපිත කිරීමෙන් ක්‍රීඩා ක්ෂේත්‍රයේ අලුත් වෙනසක් නිර්මාණය කළ හැකි බව ක්‍රීඩා ඇමැති මහින්දානන්ද අලුත්ගමගේ මහතා ලෝක පාපන්දු නියෝජිතයන්ට පෙන්වා දුන්නේය. ක්‍රීඩාව ‍දේශපාලනයෙන් තොරව පවතින්නේ යන මතය මෙමගින් වඩාත් තහවුරු වන බව ලෝක පාපන්දු නියෝජිතයින් මෙහි දී පැවැසූහ.මීට අමතරව ක්‍රීඩා සංගම්වල නිල කාලය අවම වශයෙන් වසර තුනක්වත් පැවැතිය යුතු බව ලෝක පාපන්දු නියෝජිතයන්ගේ මතය විය. එමෙන්ම තහනම් උත්තේජන හා තරග පාවාදීම නවතාලීම උදෙසා ශ්‍රී ලංකාව දක්වන උනන්දුවට ලෝක පාපන්දු නිලධාරීන්ගේ ප්‍රසාදය ද හිමිවිය.මෙහි දී ක්‍රීඩා ඇමැති මහින්දානන්ද අලුත්ගමගේ මහතා ලෝක පාපන්දු නියෝජිතයින්ගෙන් ඉල්ලා සිටියේ විදෙස් තරගාවලි කිහිපයක් ශ්‍රී ලංකාවේ පැවැත්වීමට අවශ්‍ය සහයෝගය ලබා දෙන ලෙසය. එම ඉල්ලීම සළකා බැලූ ලෝක පාපන්දු නියෝජිතයින් ආසියානු මට්ටමේ සුදුසුකම් ලැබීමේ තරගාවලි කිහිපයක් ශ්‍රී ලංකාවට ලබාදීමේ හැකියාව සොයා බලන බව පැවැසූහ. ශ්‍රී ලංකාවේ පාපන්දු තරග නැරැඹීමට පැමිණෙන පිරිස විශාල වශයෙන් වැඩිවී ඇතැයි ද ශ්‍රී ලංකා පාපන්දු සම්මේලනය කෙරෙහි ලීග්වල හා ක්‍රීඩා සමාජවල විශ්වාසය තහවුරු වී ඇතැයි ද ක්‍රීඩා ඇමැතිවරයා ලෝක පාපන්දු නියෝජිතයන්ට කරුණු පැහැදිලි කළේය.ශ්‍රී ලංකාවේ පාපන්දු සංවර්ධනයට ලෝක පාපන්දු සම්මේලනයෙන් විශාල මුදල් ප්‍රමාණයක් ලැබෙන බව ක්‍රීඩා සමාජ හා පොදු ජනයා දැන ගත්තේ දැනට පවතින පාලනාධිකාරිය තුලින් බව ද ඇමැතිවරයා පැවැසීය.මෙහි දී ලෝක පාපන්දු සම්මේලනයේ මහ ලේකම් ජෙරමි වැල්කී මහතා පැවැසුවේ ශ්‍රී ලංකාවේ පාපන්දු සම්මේලනයේ වත්මන් ක්‍රියාකාරීත්වය පිළිබඳ තමා ද සතුටට පත්වන බවය.මේ විශේෂ සාකච්ඡාවට ක්‍රීඩා අධ්‍යක්ෂ ජෙනරාල් රංජනී ජයකොඩි, ශ්‍රී ලංකා පාපන්දු සම්මේලයේ සභාපති රංජිත් රුද්‍රිගූ ඇතුලු නිලධාරීන් පිරිසක් එක්ව සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=s1409022</link>
    <topic>ආසියානු යොවුන් වොලිබෝල් තරගාවලියට තවත් දින 3යි</topic>
    <author>ප්‍රින්ස් ගුණසේකර</author>
    <content>කොළඹ සුගතදාස ක්‍රීඩාංගණයේ දී තවත් දින 3කින් ආරම්භ වන 10වැනි ආසියානු යොවුන් බාලක වොලිබෝල් ශූරතාවලියට සහභාගි වන ඉරාන හා බහරේන් වොලිබෝල් කණ්ඩායම් ශ්‍රී ලංකාවට පැමිණෙති.රටවල් 15ක සහභාගිත්වයෙන් පැවැත්වෙන මෙවර තරගාවලියේ ඉතිරි සියලු කණ්ඩායම් හෙට මෙරටට පැමිණෙන බව ශ්‍රී ලංකා වොලිබෝල් සම්මේලනයේ ජ්‍යෙෂ්ඨ උප සභාපති සබරගමු පළාත් සභාවේ සභාපති කංචන ජයරත්න මහතා පවසයි.ආසියානු යොවුන් බාලක වොලිබෝල් තරගාවලි ඉතිහාසයේ වැඩිම කණ්ඩායම් ප්‍රමාණයක් මෙවර තරගාවලියට සහභාගි වන අතර උණුසුම් තරග පැවැත්වෙනු ඇතැයි අපේක්ෂා කෙරේ.සත්කාරකත්වය ශ්‍රී ලංකාවට ලැබීමෙන් ජාතික ක්‍රීඩාව කෙරෙහි විශාල ආකර්ශනයක් ඇති කිරීම තම සංගමයේ අරමුණ බව කංචන ජයරත්න මහතා 'දිනමිණ'ට පැවැසීය. මේ යොවුන් බාලක වොලිබෝල් තරගාවලියෙන් ‍ලෝක යොවුන් ශූරතාවලියට කණ්ඩායම් තුනක් තෝරා ගැනීම තරගාවලියේ උද්යෝගය වැඩිවීමට තවත් හේතුවකි. ශ්‍රී ලංකාව ආසියානු යොවුන් වොලිබෝල් ශ්‍රේණිගත කිරීම අනුව 6වැනි ස්ථානයේ සිටින අතර මෙවර තරගාවලියේ ඉහළට පැමිණීම බලවත් අපේක්ෂාවකි.ශ්‍රී ලංකා පිලේ පුහුණුකරු ලෙස චාල්ස් තිලකරත්න මහතා කටයුතු කරන අතර කළමනාකරු ලෙස සුසිල් ‍රණසිංහ මහතා එක්ව සිටී.පාසල් ක්ෂේත්‍රයේ කැපී පෙනෙන දස්කම් දක්වන දක්ෂ ක්‍රීඩකයින්ගේ එකමුතුවක් වන හෙයින් ශ්‍රී ලංකා යොවුන් වොලි‍බෝල් පිල තරගාවලියේ පෙරැළියක් කරනු ඇතැයි පුහුණුකරු චාල්ස් තිලකරත්න මහතා පැවැසීය. පසුගිය සති කිහිපයේ දී යොවුන් වොලිබෝල් පිලේ පුහුණුවීම් ඉතා සාර්ථක වූ බව ද ඒ මහතා පැවැසීය.ශ්‍රී ලංකාව ආසියානු යොවුන් වොලිබෝල් තරගාවලියට එක්වූයේ 2007දී මැලේසියා තරගාවලියට වන අතර එහි දී රටවල් 11කින් දහවැනි ස්ථානයට පත්විය. අනතුරුව 2008 තරගාවලියේ දී ශ්‍රී ලංකා යොවුන් ක්‍රීඩකයෝ 7වැනි ස්ථානයට පත්වූහ. එහෙත් 2010 තරගාවලියේ දී 8වැනි ස්ථානයට පහළ ගිය ද පසුව පැවැති තරගාවලියේ දී ඉතිහාසයේ හොඳම ප්‍රතිළුලය වන 6වැනි ස්ථානයට පත්ව සිටී.ආසියානු යොවුන් බාලක තරගාවලියේ සමාරම්භක උළෙල 5වැනිදා පැවැත්වෙන අතර ප්‍රධාන ආරාධිතයා ලෙස ක්‍රීඩා ඇමැති මහින්දානන්ද අලුත්ගමගේ මහතා සහභාගි වෙයි. ශ්‍රී ලංකා වොලිබෝල් සම්මේලනයේ සභාපති ඇමැති ඩිලාන් පෙරේරා මහතා ද මේ අවස්ථාවට එක්වේ.මෙවර තරගාවලියට සත්කාරකත්වය දරන ශ්‍රී ලංකාව රුපියල් ලක්ෂ 450ක පමණ වියදමක් කොට උසස් අයුරින් තරගාවලිය සංවිධානය කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=s1409023</link>
    <topic>ශෙහාන්-ජනක‘ගජබා සුපර්ක්‍රොස්’ ශූරතා දිනති</topic>
    <author>අමිල ප්‍රභාත් වනසිංහ</author>
    <content>දේශීය මෝටර් රථ හා යතුරුපැදි ධාවන තරග බිමේ විශිෂ්ටතම තරගාවලියක් වන ගජබා සුපර්ක්‍රොස් මෝටර් රථ හා ධාවන තරගාවලියේ යතුරුපැදි අංශයේ ශූරතාව ශෙහාන් සි අධිකාරි සහ මෝටර් රථ අංශයේ ශූරතාව ජනක ඩයස් දිනාගත්හ.සාලියපුර ගජබා රෙජිමේන්තු මුලස්ථාන ධාවන පථයේදි 13වැනි වරටත් යුධහමුදාපති ලුතිනන් ජනරාල් දයා රත්නායක, ගජබා රෙජිමේන්තු අධිපති මේජර් ජෙනරල් ලලිත් දවුලගල යන මහත්වරුන්ගේ ප්‍රධානත්වයෙන් ආරම්භ වූ මේ තරගාවලියට දෙස් විදෙස් තරග කරුවන්ගේ දක්ෂතා විදහා දැක්වෙන තරග ඉසව් විසිහයක් ඇතුලත් විය.අවුරුදු 10,13, සහ 16යන වයස් කාණ්ඩයන් ඇතුළුව යතුරුපැදි ධාවන ඉසව් දහතුනකින් ද මෝටර් රථ තරග ඉසව් දහතුනකින් ද මෙම තරගාවලිය සමන්විත විය. යුද හමුදාවේ හිටපු රෙජිමේන්තු අධිපතිවරයකු වු මේජර් ජෙනරල් ජි.ඒ ගුණසේකර මහතා සහ ශ්‍රි ලංකා මෝටර් රථ රියදුරන්ගේ හා යතුරුපැදි ධාවකයන්ගේ සංගමයේ (SLARDAR) හිටපු සභාපති හෑන්ස් රැල්ෆ් මහතාගේ සහයෝගයෙන් 1999 වසරේදි පළමුවරට ගජබා සුපර්ක්‍රොස් තරගාවලිය ආරම්භ කෙරිණි. අනතුරුව දේශීය යතුරුපැදි හා මෝටර් රථ ධාවන ශූරයන්ගේ දස්කම් විදහා දක්වමින් දොලොස් වසරක් පුරා මේ තරගාවලිය පැවැත්විණි.තිස්වසරක් පැවති යුද්ධයෙන් ජිවිතක්ෂයට පත්වු අතුරුදන් හා ආබාධිත රණවිරුවන්ගේ පවුල්වල සුභසාධනය කටයුතු සදහා සහ දැනට රාජකාරි වල නියුතුවුවන්ගේ සුභ සාධනයට මෙන්ම රෙජිමේන්තු මධ්‍යස්ථාන යටිතල පහසුකම් නැංවිම වෙනුවෙන් මෙම තරගාවලිය වාර්ෂිකව සංවිධානය කෙරේ. මෙහිදි යතුරුපැදි හා මොටර් රථ තරග කරුවන් අතර උණුසුම් තරගයක් පැවති අතර විවිධ අනතුරුවලට ලක්විම හේතුවෙන් සමහර ක්‍රිඩකයින්හට ධාවනයෙන් ඉවත්විමටද සිදුවිය. තරගය නැරඹිම සදහා ගජබා ධාවන පථය වටා විශාල ප්‍රේක්ෂකයින් සංඛ්‍යාවක් රැස්ව සිටි අතර ඔවුන්ගේ උණුසුම් ප්‍රතිචාර ක්‍රිඩකයන්ට හිමිවිය.එක් එක් කාණ්ඩ යටතේ පැවති යතුරු පැදි හා මෝටර් රථ තරගාවලියේ ප්‍රතිළුල සටහන මෙසේයJ-MX යතුරුපැදි 65ccසිට85cc - (1) බානුක රත්නායක, (2) ලක්දිනු ගුණසේකර,(3) සවින්දු සෙනෙහල්J-MX 50ccයතුරුපැදි - (1)තාරුක රුමේස්, (2)කේසර ගොඩගේ, (3)ජේ.එම්.එන්.ඒ බංඩාරSLN 1300cc මෝටර් රථ - (1)උපුල්වන් සේරසිංහ, (2)කසුන් පෙරේරා, (3)ප්‍රසන්නද අල්විස්J-MX 65cc සිට85cc යතුරුපැදි - (1)එච්.ඊ.ඩි බිනුල කිතලගම, (2)කසුන් තාරක, (3)කාවින්දු කේවිටියගලM STD/MOD 100cc සිට125cc යතුරුපැදි - (1)නිහාල් විජේරත්න, (2)ඊ.ඒ.පි.එන් එදිරිසිංහ. (3)ජේ.ආර්.කේ විජේසේකරSL-H 1600ccමෝටර් රථ -(1) සජාඩ් සහර් (2)ජානක ඩයස් (3)දමිත් විරසිංහ. MX 100ccසිට125cc යතුරුපැදි - (1)සමිර ප්‍රේමරත්න (2)නිහාල් විජේරත්න (3)ඊ.ඒ.පි.එන් එදිරිසිංහM-STD/MOD 175cc සිට 250cc සහ 100cc සිට 125cc යතුරුපැදි - (1)ලහිරු ජිවන්ත (2)සම්පත් කුමාර (3)ආර්.එම් සෆ්රාස්SL-GT 3500cc මෝටර් රථ- ස්රාග් වහබ් (2)දිලාන් සෙනවිරත්න (3)ජානක ඩයස් (4)අරවින්ද ප්‍රේමදාසMX 100cc සිට 125cc යතුරු පැදි- (1)සමිර ප්‍රේමරත්න (2)ඉෂාන් දසනායක (3)ශෙහාන් සි අධිකාරිSL-A 1050cc සහ 1000cc මෝටර් රථ- (1)දමිත් විරසිංහ (2)බිනර පන්දුවාවෙල (3)කේ.පරමේෂ්වරම්SL-S 1500cc මෝටර් රථ - (1) සජාඩ් සහර් (2)මිස්සක නවින් (3)ඉන්දු සමරකෝන්M-STD/MOD 175cc සිට 250cc සහ 100cc සිට 125cc යතුරුපැදි - (1)ලහිරු ජිවන්ත (2)සම්පත් කුමාර (3)දිනේෂ් අනුරාධSLN 1500cc මෝටර් රථ - (1)උපුල්වන් සේරසිංහ (2)කෞෂාල් සමරසිංහ (3)චාමින්ද විරසුරියවිවෘත මෝටර් රථ - (1)ඉසාක් වහබ් (2)දිනේස් සේනානායක (3)රවි මායාදුන්නMX 175cc සිට 250cc සහ 100cc සිට 125cc යතුරුපැදි - (1)ඉෂාන් දසනායක (2)ශෙහාන් එන් සි අධිකාරි (3)ජේ ගුනවර්ධනSL-H 1600cc මෝටර් රථ -(1) සජාඩ් සහර් (2)ජානක ඩයස් (3)දමිත් විරසිංහSM 250cc සිට 1100cc යතුරුපැදි - (1)උද්දික ශ්‍රිමාල් මලවිගේ (2)ආනන්ද වෙඩිසිංහ (3)සුරාජ් පෙරේරාSL-GT 3500cc මෝටර් රථ-(1)ජනක ඩයස් (2)කමල් ප්‍රසන්න (3)දමිත් විරසිංහMX 175cc සිට 250cc සහ 100cc සිට125cc යතුරුපැදි -(1)ගයාන් සඳරුවන් (2)ශෙහාන් සි අධිකාරි (3)ජේ ගුණවර්ධන</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=s1409024</link>
    <topic>සුපිරි ශූරයා කිවිසුරු-ශූරිය ශ්‍රියාලතා</topic>
    <author>වර්නන් ගුණසේකර</author>
    <content>අනුරාධපුර දිස්ත්‍රික් පාපැදි ශූරතා තරගාවලියේ සුපිරි පිරිමි කිරුළ ටූ වීල් පාපැදි සමාජයේ කිවිසුරු කරුණාරත්න ද, සුපිරි කාන්තා කිරුළ රංජිත් අනුර පාපැදි සමාජයේ ශ්‍රියාලතා වික්‍රමසිංහ ද හිමිකර ගත්හ.වයස අවුරුදු 23න් පහළ ශූරයා වූයේ ශක්ති ක්‍රීඩා සමාජයේ ආර්.ඒ.රන්දික රණසිංහ ය.2014 දිස්ත්‍රික් කණිෂ්ඨ ශූරතාව ටූ වීල් පාපැදි සමාජයේ කේ.පී.ආර්.දිනෙෂ්ක විසින් දිනා ගනු ලැබූ අතර කණිෂ්ඨ ශූරිය වූයේ දීප්ති පාපැදි සමාජයේ කේ.එම්.උදේශානි නිරංජනා ය.මේ තරගාවලියට සමගාමීව අනුරාධපුර දිස්ත්‍රික්කයේ සිටින වයස අවුරුදු 40න් ඉහළ ප්‍රවීණ පාපැදි ක්‍රීඩකයන් සඳහාද තරගයක් පැවැත්වුණු අතර ටූ වීල් පාපැදි සමාජයේ ගිතානන්ද පුංචිහේවා එහි ජයග්‍රාහකයා විය. අනුරාධපුර දිස්ත්‍රික් පාපැදි සංගමය සංවිධානය කළ මේ තරගාවලිය පසුගියදා අනුරාධපුර පොතානේගම හංදියේදී පැවැත්වුණු අතර දීප්ති, ටූ වීල්, රංජිත් අනුර, සෞම්‍යා හා ශක්ති යන අනුරාධපුර දිස්ත්‍රික් පාපැදි සංගමයේ ලියාපදිංචි පාපැදි සමාජවල ක්‍රීඩක ක්‍රීඩිකාවන් මෙයට සහභාගි වූහ.තරග ප්‍රතිඵල මෙසේය.සුපිරි පිරිමි – 1.කිවිසුරු කරුණාරත්න (ටූ වීල්). 2.රොෂාන් චානක (ටූ වීල්). 3.ඩබ්ලිව්.එස්.ආර්.නාමරත්න (ශක්ති).සුපිරි කාන්තා – 1.යූ.ඩී.ශ්‍රියාලතා වික්‍රමසිංහ (රංජිත් අනුර). 2.අයි.එම්.රණසිංහ (රංජිත් අනුර). 3.ඉෂාරි නිල්මිණි (රංජිත් අනුර).අවුරුදු 23න් පහළ පිරිමි – 1.ආර්.ඒ.රන්දික රණසිංහ (ශක්ති). 2.ඩබ්ලිව්.ඒ.ප්‍රදීප් දිල්රුක්ෂ (සෞම්‍යා). 3.ආර්.එම්.අයි.එස්.කුමාරසිංහ (දීප්ති).කණිෂ්ඨ පිරිමි – 1.කේ.පී.ආර්.දිනෙෂ්ක (ටූ වීල්). 2.ඩී.එම්.අකිල සඳරුවන් (දීප්ති). 3.එල්.ඒ.අසිත චානක (දීප්ති).කණිෂ්ඨ කාන්තා – 1.කේ.එම්.උදේශානි නිරංජනා (දීප්ති). 2.ඩබ්ලිව්.චතුරිකි චන්ද්‍රමාලි (දීප්ති). 3.බී.වී.සඳනි අනුරාගි (දීප්ති).අවුරුදු 40න් ඉහළ – 1.ගිතානන්ද පුංචිහේවා (ටූ වීල්). 2.ඒ.වික්‍රමපාල (එන්.සී.ප්‍රෝ). 3.රත්නසිරි අඹගහවිට (රංජිත් අනුර).</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=s1409025</link>
    <topic>ශ්‍රී ලංකා-පාකිස්තාන කොළඹ තරගයේ ප්‍රවේශපත් මුදල් ආපසු ගෙවයි</topic>
    <author/>
    <content>ශ්‍රී ලංකාව හා පාකිස්තානය අතර කොළඹ දී පැවැත්වීමට නියමිතව තිබූ දෙවැනි එක්දින තරගය අයහපත් කාලගුණය හේතුවෙන් හම්බන්තොට මහින්ද රාජපක්ෂ ජාත්‍යන්තර ක්‍රීඩාංගණයේ පැවැත්වූ බැවින් කොළඹ තරගය නැරැඹීමට ප්‍රවේශපත් මිළ දී ගත් ක්‍රීඩාලෝලීන්ට නැවත එම මුදල් ලබාදීමට ශ්‍රී ලංකා ක්‍රිකට් ආයතනය කටයුතු යොදා තිබේ.ඒ අනුව අද (2) සිට ලබන 10 වැනිදා දක්වා කාලය තුල පෙරවරු 10.00 සිට පස්වරු 3.30 දක්වා කොළඹ 7, මෙට්ලන්ඩ් පෙදෙසේ පිහිටි ශ්‍රී ලංකා ක්‍රිකට් ආයතනයෙන් එම තරගය නැරඹීමට ප්‍රවේශපත් මිළ දී ගත් ක්‍රීඩාලෝලීන්ට මේ මුදල් ආපසු ලබාගත හැකිය. ‍ඒ සඳහා තමා මිළ දී ගත් ප්‍රවේශ පත්‍ර ඉදිරිපත් කළ යුතු වන අතර අන්තර්ජාලය හරහා ප්‍රවේශපත් මිළ දී ගත් ක්‍රීඩාලෝලීන්ට ඒ සඳහා භාවිතා කළ ණය පතම (ක්‍රෙඩිට් කාඩ්) භාවිතා කිරීමෙන් එම මුදල නැවත ලබාගත හැකිය.කෙසේවෙතත් ණය පත් මගින් ප්‍රවේශ පත් ඇණවුම් කොට ඒවා ලබානොගත් ක්‍රීඩාලෝලීන්ට එම මුදල ඔවුන්ගේ සැප්තැම්බර් මාසය සදහා වන බැංකු ගිණුමට බැර වනු ඇතැයි ද ශ්‍රී ලංකා ක්‍රිකට් ආයතනය දන්වා සිටී.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>02</day>
    </date>
    <link>http://www.dinamina.lk/2014/09/02/_art.asp?fn=f1409021</link>
    <topic>ප්‍රභාකරන් මරා නොදැම්මා නම් ශ්‍රී ලංකාවට බලපෑම් නැහැ</topic>
    <author/>
    <content>රටට එරෙහි විදේශ බලවේග හමුවේ රජය ක්‍රියාකරන ආකාරයත්, මිහින් ලංකා ගුවන් සේවය ආරම්භ කිරීමෙන් පසු සංචාරක ව්‍යාපාරයේ සිදු වූ වර්ධනය හා තවත් කාලීන සිදුවීම් පිළිබඳව විදේශ කටයුතු අමාත්‍යාංශයේ අධීක්ෂණ මන්ත්‍රී සජින් වාස් ගුණවර්ධන මහතා සමඟ දිනමිණ කළ සාකච්ජාවකි.ප්‍රජාතන්ත්‍රවාදය තිබෙන රටක බහුතර මතය විමසන්නේ පාර්ලිමේන්තුවෙන්. බහුතර මතය විමසන අවස්ථාවේ පක්ෂ දෙකක් ඡන්දය දුන්නේ නැහැ. 2009 යුද්දේ අවසාන කාල පරිච්ඡේදයේදී නවනිදන් පිල්ලේ ප්‍රවෘත්ති සාකාච්ඡාවක් කැඳවා අහිංසක දෙමළ ජනතාවට විරුද්ධව යුද්ධයක් ගෙන යන බව ප්‍රකාශ කළා. පිල්ලේගේ හුරතලා ප්‍රභාකරන් මරා නොදැම්මානම් අපේ රටට මේ ප්‍රශ්න ඇතිවන්නේ නැහැ.යුද්ධය අවසන් වන විට කෑම නැතිව සෞඛ්‍ය පහසුකම් නැතිව ලක්ෂ තුනක ජනතාවක් ත්‍රස්තවාදීන්ගේ ග්‍රහණයේ සිටියා. ඒ ප්‍රදේශයේ සිවිල් පාලනයක් තිබුණේ නැහැ. ත්‍රස්තවාදීන්ගේ ග්‍රහණයේ සිටි ලක්ෂ තුනක ජනතාව බේරාගෙන ඔවුන්ට අවශ්‍ය පහසුකම් සැපයීමට රජය ඩොලර් බිලියන හතරක් වැය කළා. මේ ජනතාවට ඡන්ද අයිතියවත් තිබුණේ නැහැ.අතුරුදහන් වූවන් වෙනුවෙන් රජය කොමිසමක් මත් කරලා තියෙනවා. කොමිසමට තුන්දහසක පමණ පිරිසක් සාක්ෂි දීලා තියෙනවා. අපිට වගවීම් වලට පමණක් ගියා නම් කන්ත බොන්න දෙන්න වෙන්නේ නැහැ. කොමිසම ගමෙන් ගමට වසමෙන් වසමට යනවා. සන්හිදියාවයි වගමයි ලෝකේ කොහේවත් එකට ගිහින් නැහැ. ගමක් ගත්තාම නැති නොවුණු පවුලක් නැහැ. දෙපැත්තෙන්ම නැති වි තිබෙනවා. අතුරුදහන් කොමිසම දෙපැත්තේම පැමිණිලි විමර්ශනය කරනවා. අපේ රටට ජාත්‍යන්තර විමර්ශන අවශ්‍ය නැහැ. උගත් පාඩම් හා ප්‍රතිසන්ධාන සඳහා වූ කොමිසම එල්.එල්.ආර්.සී.ඒ වාර්තාවක් ප්‍රසිද්ධ කර තියෙනවා. ඒක පාර්ලිමේන්තුවට ඉදිරිපත් කළා. ඒ නිර්දේශ ක්‍රියාත්මක කරමින් තියෙනවා.ඔය ජාත්‍යන්තර විමර්ශන වල වාර්තාව මොකක්ද කියලා දැන්මම කියන්න පුළුවන්. දරුස්මාන් වාර්තා දාලා ඔවුන්ට වැරදි පූර්වාදර්ශ දීලයි තියෙන්නේ. ඔය වාර්තා හදන්නේ ඒකට පත් කළ අයවත් නොවෙයි. ඒ නිසා ජාත්‍යන්තර විමර්ශන වලින්වෙන්නේ මොකක්ද කියලා අපි දන්නවා.ශ්‍රී ලංකා නිදහස් පක්ෂයෙන් දේශපාලන ගමන ආරම්භ කළේ 1994 වසරේ. ඒ මහින්ද රාජපක්ෂ ජනාධිපතිතුමා සමඟ. ජනාධිපතිතුමා හඳුනාගෙන එතුමාගේ දේශපාලන ගමනට ශක්තියක් වෙමින් විවිධ තනතුරු කටයුතු කළා.2009 වසරේ ජනාධිපතිතුමාගේ ආශිර්වාදය මැද දකුණු පළාත් සභාවට ඡන්දය ඉල්ලන්න ඉදිරිපත් වුණා. ජීවිතයේ පළමු වතාවට ඉදිරිපත් වූ මැතිවරණයේදී මනාප ඡන්ද හැත්තෑ හත් දහස් හයසිය විසි හතක් ලබා ගැනීමට හැකි වුණා.ජනතාව අතර මීට පෙර කතා බහට ලක්නොවූ චරිතයක් වුවත් දකුණු පළාත් සභාවට ඡන්දය ඉල්ලීමට ඉදිරිපත් වූ අවස්ථාවේ සිදු කළ කාර්ය භාරය අනුව ජනතාවට මා පිළිබඳ විශ්වාසයක් ඇති වූ නිසා මෙවැනි විශාල ඡන්ද ප්‍රමාණයක් ලැබුණේ.ආසන සංවිධායකවරයෙකු නොවී මෙවැනි විශාල ඡන්ද ප්‍රමාණයක් ලබාගෙන ජයග්‍රහණය කළ මා නිකන් සිටියේ නැහැ. ජනාධිපතිතුමා ලඟ වැඩ කිරීමෙන් ලබාගත් අත්දැකීම් මත සහ ලැබුණු ඉඩ අනුව දිස්ත්‍රීක්කයේ ජනතාවගේ කාලයක් තිස්සේ නොවිසදුණු ගැටලු ගැන අවධානය යොමු කර ඒ සඳහා අවශ්‍ය පියවර ගත්තා.දකුණු පළාත් සභාවේ සිටි මාස හයක කාලයක් තුළ ප්‍රදේශයේ පුරන් කුඹුරු අස්වැද්දීමට පෞද්ගලික මුදලින් සිදු කර අස්වැන්න ලබා ගෙන කොස්ගොඩ ප්‍රදේශයේ ජනතාවට ලබා දුන්නා. ඒ වගේම අතහැර දමා තිබූ වෙල් යාය වැඩ කිරිමට හැකි බව ගොවියන්ට පෙන්වා දීම නිසා ගොවියෝ ගොවිතැන් කරන්න පටන් ගෙන තිබෙනවා.කාලයක් තිස්සේ ප්‍රදේශයේ අවහිර වූ වාරිමාර්ග සහ මාර්ග සකස් කිරීමේ කටයුතු සඳහා රජය විශාල මුදලක් වැය කර තිබෙනවා. ඒ වගේම බළපිටිය ප්‍රදේශයේ තිබූ මත්ද්‍රව්‍ය උවදුරු නැති කිරීමත් සමඟ සංචාරක කර්මාන්ත වල විශාල ප්‍රතිශතයක් ඇති කළා. මේ සියල්ල සිදු කරන අතරේ දී 2010 පැවැති පාර්ලිමේන්තු මැතිවරණයට නවකයෙකු ලෙස ඉදිරිපත් වී පාර්ලිමේන්තුවට තේරී පත් වුණා.බළපිටිය ආසනය වැනි කුඩා ආසනයක සංවිධායකයෙකු පාර්ලිමේන්තුවට තේරී පත්වීමට ලැබෙන්නේ දිස්ත්‍රීක්කයෙන්ම ලැබෙන සහයෝගයෙන් පමණයි. ඒ සහය මට ලැබුණේ ගාල්ල දිස්ත්‍රීක්කයේ ජනතාව මා පිළිබඳව තබා ඇති විශ්වාසය නිසයි.ආණ්ඩුව බලයට පත් වන විට එයාර්ලංකා ගුවන් සේවය පමණයි තිබුණේ. එම ගුවන් සේවයේ ජනාධිපතිතුමාටත් ආසනය ගන්න බැරි වුණා. ඒ වගේම අපේ ගුවන් තොටුපළේ කටයුතු වලට කිසිදු සහයක් මේ ගුවන් සේවය ලබා දුන්නේ නැහැ. එවැනි තත්ත්වයක් මත තමයි මිහින් ලංකා ගුවන් සේවය ආරම්භ වුණේ.මිහින් ලංකා ගුවන් සේවය ආරම්භ කිරීමෙන් රජයට අවශ්‍ය සහය මේ ගුවන් සේවයෙන් ලබා දුන්නා. ඒ වගේම මෙතෙක් ආරම්භ නොකර තිබූ ගුවන් ගමන් විශාල ප්‍රමාණයක් ආරම්භ කළා. විශේෂයෙන් සංචාරක කර්මාන්තය දියුණු රටවල් සඳහා ගුවන් ගමන් ආරම්භ කිරීමෙන් වෙනදා පැමිණි සංචාරකයන්ට වඩා විශාල සංචාරකයින් පිරිසක් පැමිණෙනවා. එවැනි හැකියාවක් රජයට ලැබුණේ මෙවැනි ගුවන් සමාගමක් තිබුණ නිසා.මිහින් ලංකා ගුවන් සේවය පාඩුයි පාඩුයි කියලා විපක්ෂය හැමදාම කෑගහනවා. එහෙම කෑ ගහන්නේ රජය මේ ගුවන් සේවය හරහා දඹදිව චාරිකා වැනි සහනදායි වැඩ පිළිවෙලක් යටතේ ආරම්භ කර ඇති ගුවන් සේවාවන් ඉවසා ගෙන සිටිය නොහැකි නිසා.මම පාර්ලිමේන්තුවේ පසු පෙළ මන්ත්‍රීවරයෙකු සිටිනවා. මේ ගැන දැනගන්න ඕන දෙයක් අහන්න පුළුවන්.දැන් ඒ පිළිබඳව කවුරුත් කථා කරන්නේ නැහැ.මිහින් ලංකා ගුවන් සේවය රටේ ජනතාවගේ මුදලක් ගිලින ගුවන් සේවයක් නොවන බව ජනතාව හොඳින් දන්නවා.ජිනීවා යෝජනාව අපට විරුද්ධව ගෙන ආ අවස්ථාවේ බටහිර රටවල් තිහක් යෝජනාවට පක්ෂව සිටියා. එහිදි රටවල් පහළොවක් පමණ අපට ඡන්දේ දුන්නා. අනෙක් රටවල් ඡන්දය දීමෙන් වැලකී සිටියා. අපේ විදේශ ප්‍රතිපත්තිය බටහිර රටවල් සමඟ විතරක් වුණානම් අපි තනි වෙනවා.ජනාධිපතිතුමාගේ දූර දර්ශී විදේශ ප්‍රතිපත්තිය නිසා අපි තනි වූනේ නැහැ. අපිත් හැම වෙලාවේම සටනක් දුන්නා. ඒ සටන දුන්නේ අපේ විදේශ ප්‍රතිපත්තියේම තිබුණු දූරදර්ශී බව නිසා නැත්නම් අප්‍රිකානු රටවල් සහ මුස්ලිම් රටවල ඡන්දවත් අපට ලැබෙන්නේ නැහැ.ඡන්දයෙන් වැළකී සිටි රටවල් මධ්‍යස්ථව සිටියේ අපේ රට වෙනුවෙන් කරුණු ඉදිරිපත් කරලා මේ යෝජනාව සාධාරණ නොවන බවට සභාවම කරුණු ඉදිරිපත් කිරීමෙන් පසුවයි.පසුගිය ඡන්ද වලදි බටහිර රට වලට පක්ෂව ඡන්දය දුන්න මුස්ලිම් රටවල් සමඟ ජනාධිපතිතුමා ඇති කරගත් මිත්‍රත්වය නිසා බටහිරට ඡන්දය නොදී ශ්‍රී ලංකාව වෙනුවෙන් ඡන්දය පාවිච්චි කළා. රනිල් වික්‍රමසිංහ මහත්තයාගේ විදේශ ප්‍රතිපත්තිය අනුගමනය කළානම් බටහිර රටවලුත් නෑ මුස්ලිම් රටවලුත් අප්‍රිකානු රටවලුත් නැහැ.ජනාධිපතිතුමාගේ විදේශ ප්‍රතිපත්තිය හොඳ නිසා කිසිදාක දිනා ගන්නා බැරි රටවල් විශාල ප්‍රමාණයක සම්බන්ධතා ගොඩ නගා ගෙන තියෙනවා. ඒ නිසා සංචාරකයින් වෙනදාට වඩා විශාල ප්‍රමාණයක් ලංකාවට එනවා. ඒ වගේම රට තුළ දැවන්ත සංවර්ධන යෝජනා සිදු කරන්නේ අපේ විදේශ ප්‍රතිපත්තිය නරක නිසාද කියලා අහන්න කැමතියි.කිසිම පළාත් සභාවකට ඉඩම් බලතල හා පොලිස් බලතල ලබා දි නැහැ.ඉඩම් පරිහරණය කිරීමේ බලය ලබා දී තිබෙනවා. මීට වඩා එහා ගිය බලයක් දෙන්න බැහැ. දෙමළ ජාතික සන්ධානය විවිධ මත ඉදිරිපත් කරමින් මීට එහා ගිය බලයක් ඉල්ලනවා. දිවයිනේ අනෙකුත් පළාත් සභා වලට ලබා දී තිබෙන බලතල උතුරේ පළාත් සභා සභාවටත් ලබා දී තියෙනවා.උතුරු පළාත් සභාවට ලබාදී තිබෙන බලතල මදී කියන කථාව පිලිගන්න බැහැ. උතුරේ පළාත් සභාවක් පිහිටු වීමට කටයුතු කළේ උතුරේ ජනතාවට වැඩ කරන්න. ලබාදී තිබෙන බලයෙන් වැඩ නොකර බලය නැහැ කියමින් වැඩ නොකර සිටින්න උතුරේ පාලකයන් උත්සාහ දරනවා.ඉන්දියාව 13 වැනි සංශෝධනය ක්‍රියාත්මක කර බලය බෙදන්න යැයි රජයෙන් ඉල්ලීම් කරනවා. රජය උතුරු පළාතේ පළාත් සභා මැතිවරණය පවත්වා උතුරේ ජනතාව පත් කළ නායකයින්ට තමන්ගේ පළාතට වැඩ කරන්න අවස්ථාව ලබා දුන්නා. අපට බලය ගන්න නොවේ ඡන්දේ පැවැත්වූයේ රජයට බලය බෙදන්න. තියෙන බලයෙන් වැඩ කරන්න රජය බාධා කර නැහැ. දෙමළ සන්ධානයට අවශ්‍ය කරන්නේ යුධ බලයෙන් ලබා ගැනීමට නොහැකි වූ ඊළම බලය බෙදීමෙන් ලබා දෙන්න.රජය සියලු පළාත් සමඟ සහයෝගයෙන් වැඩ කරන්නේ උගත් පාඩම් කොමිසමේ නිර්දේශ රජය ක්‍රියාත්මක කරනවා. උතුරේ පළාත් සභාවේ නායකයන්ට අවශ්‍ය වන්නේ පොලිස් බලතල සහ ඉඩම් බලතලයයි. මේ බලතල ලබා දෙන්නේ නම් කිසිම ප්‍රශ්නයක් නැහැ. උතුරට පොලිස් හා ඉඩම් බලතල දුන්නොත් තිස්වසරක බෙදුම්වාදී යුද්ධයෙන් බැට කාලා නිදහස් රටක ජීවත් වන ජනතාව නැවත වරක් පෙර තත්ත්වයට පත් වීමයි. සිදු වන්නේ රජයට උතුරේ පළාත් සභා මැතිවරණයක් නොපවත්වා සිටීමට තිබුණත් උතුරේ පළාත් මැතිවරණයක් පැවැත්වූයේ බලය බෙදන්න. දෙමළ ජාතික සන්ධානයට අවශ්‍ය කරන්නේ ඊළමක් හදාගන්න.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n140903_2</link>
    <topic>නීති විරෝධීව රැඳී සිටින්නන්ට නැවත පැමිණීමේ කාලය දීර්ඝ කරයි</topic>
    <author>දිස්නා කුමාරි අල්විස්</author>
    <content>[2014-09-03 15:30]මැලේසියාවේ නීති විරෝධී ලෙස රැඳී සිටින ශ්‍රී ලාංකික ශ්‍රමිකයන්ට නීත්‍යානුකූලව මෙරටට පැමිණීම සඳහා දුන් අවසර කාලය දීර්ඝ කර ඇත.මැලේසියානු ආගමන විගමන දෙපාර්තමේන්තුව දෙසැම්බර් 31 දක්වා එය දීර්ඝ කර තිබේ.‍නව ක්‍රමවේදය අනුව පිටවීමේ අවසර පත්‍ර මැලේසියානු ආගමන විගමන දෙපාර්තමේන්තු ප්‍රධාන ශාඛාවලින් ලබාගත හැකි බව ශ්‍රී ලංකා විදේශ සේවා නියුක්ති කාර්යාංශය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n140903_1</link>
    <topic>බස් ධාවනයේදී නීති දැඩි වෙයි</topic>
    <author>වසන්ත ජයසිංහ ආරච්චි</author>
    <content>[2014-09-03 13:30]බස් ධාවනයේදී මාර්ග නීති හා අදාළ නිර්දේශයන්ට පටහැනිව බස් රියදුරන් හා කොන්දොස්තරවරුන් සිදුකරනු ලබන ක්‍රියා සඳහා නීතිමය පියවර ගැනේ.බස් ධාවනයේදී බොහෝ අවස්ථාවල සිදුවන මෙවැනි වූ ක්‍රියා සඳහා දඩමුදල් නිර්දේශ කිරීම මෙතෙක් පැවති පියවරයි.රියදුරන් හා කොන්දොස්තරවරුන් අතින් සිදුවන වැරදි අවම කරලීම මෙම නව වැඩපිළිවෙලේ අරමුණයි.අදාළ චක්‍රලේඛ මේ වනවිට සියළුම පොලිස් ස්ථාන වෙත නිකුත් කොට ඇති බව රථවාහන හා මාර්ග ආරක්ෂාව පිළිබඳ නියෝජ්‍ය පොලිස්පති අමරසිරි සේනාරත්න මහතා පැවසීය. </content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n1409032</link>
    <topic>රටපුරා පිහිටි පොලිස් ස්ථානඑකම ජාලයකට එක් කෙරේ</topic>
    <author>විජයානි එදිරිසිංහ</author>
    <content>පොලිස් සේවාව ඉතිහාසගත පියවරක් ඉදිරියට තබමින් VPN තාක්ෂණ ක්‍රමය ඔස්සේ රටපුරා පිහිටි සියලුම පොලිසි එකම ජාලයක් යටතට පත් කිරීමේ දැවැන්ත වැඩපිළිවෙළ ඊයේ (02) පොලිස් මූලස්ථානයේදී ආරම්භ විය.මහින්ද චින්තන වැඩපිළිවෙළ යටතේ පොලිස් සේවාව දියුණු කිරීම, මහජනතාවට කඩිනම් සේවාවක් සැපයීමේ අරමුණින් ආරක්ෂක ලේකම් ගෝඨාභයරාජපක්ෂ මහතාගේ උපදෙස් මත මෙය ක්‍රියාත්මක වෙයි. ‍ඒ සඳහා විශාල මුදලක් වැය වෙන අතර ශ්‍රී ලංකා ටෙලිකොම් සහ මොබිටෙල් අනුග්‍රහය ඒ සඳහා ලැබී තිබේ. පොලිස්පති එන්.කේ. ඉලංගකෝන් මහතා අතින් මෙම දැවැන්ත පොලිස් ජාලය විවෘත කෙරුණ අතර අදට නියමිත 148 වැනි පොලිස් දිනයට සමගාමීව ආරම්භ විය.රටපුරා ඇති 438 ක්වූ සියලුම පොලිසිවල කර්තව්‍යයන් එකම ජාලයක් යටතට පත් කිරීම පමණක් නොව පොලිස් කොට්ඨාස භාර ජ්‍යෙෂ්ඨ පොලිස් නිලධාරීන් සමඟ පොලිස්පතිවරයා මුණ ගැසීමකින් තොරව සාකච්ඡා පැවැත්වීමට හැකිවීම, නියෝග ලබාදීම, අපරාධකරුවන් කඩිනමින් කොටුකර ගැනීම සහ අපරාධ හඳුනාගැනීම, ඇඟිලි සටහන් වාර්තා, පොලිස් වාර්තා, චක්‍ර ලේඛන, පොලිස් මූලස්ථාන නියෝග ආදිය මෙම විද්‍යුත් තාක්ෂණය ඔස්සේ විනාඩි කීපයක් තුළ කඩිනමින් එහා මෙහා යැවීමද සිදු වෙයි.ඊට අමතරව සෑම පොලිස් කොට්ඨාසයකම නියෝජ්‍ය පොලිස්පති කාර්යාල, පොලිස් අධිකාරී කාර්යාල සහ පොලිසිවල මෙම ජාලයේ ශාඛා පිහිටුවා ඇත.පොලිස් ස්ථානාධිපතිවරයාගේ සිට ඉන් එහාට සිටින සියලුම පොලිස් නිලධාරීන්ට මෙම ජාලයට සම්බන්ධ ජංගම දුරකථනයක් ලබාදී තිබේ.අංක හතරකින් යුත් නොමිලේ ක්‍රියාත්මක වෙන ‍එම දුරකථන ඔස්සේ සෑම පොලිස් නිලධාරියකුටම යම් පොලිසියකට හෝ ඉන් ඉහළට සිටින සෑම ජ්‍යෙෂ්ඨ පොලිස් නිලධාරියකු හා සම්බන්ධ වී‍මටත් ප්‍රධාන වශයෙන් පොලිස් මූලස්ථානය සමඟ සම්බන්ධවීමටත් පහසුකම් සලසා දී තිබේ.ඒ අනුව ඕනෑම අපරාධයක් සිදු වූ වහාම විනාඩි කිහිපයක් තුළ අපරාධකරුවන් කොටුකර ගැනීම, උපදෙස් ලබාදීම ආදිය සිදු කළ හැකි වෙයි. මහජනතාවගේ ගැටලුවලටද ඉතා කඩිනමින් පිළිතුරු ලබාදිය හැකි ක්‍රමයක් වන අතර පළාත් පොලිස් කොට්ඨාසවල ජ්‍යෙෂ්ඨ පොලිස් නිලධාරීන්ට විනාඩි කිහිපයක් තුළ එම පළාතේ සිට සෘජුවම පොලිස්පතිවරයා සමඟ සම්බන්ධවීමටද අවස්ථාව සැලසෙයි.පොලිස් සේවයේදී සියලුම රාජකාරී කර්තව්‍යයන් සඳහා ප්‍රවාහන වියදම් සහ දුරකථන බිල්ද පොලිස් නිලධාරීන්ගේ වියදම් සඳහා ද විශාල මුදලක් වැය වෙයි. මෙම වැඩපිළිවෙළ හරහා ‍එම මුදල් ඉතිරිවන අතර සේවාවද රාජකාරී කටයුතුද කාර්යක්ෂමව සිදු කර ගැනීමට අවස්ථාව සැලසෙන බව පොලිස්පති එන්.කේ. ඉලංගකෝන් මහතා පැවසීය.හිටපු පොලිස්පති මහින්ද බාලසූරිය මහතාගේ කාලයේ සිට මෙම වැඩපිළිවෙළ යෝජනා කර තිබූ අතර අද වන විට එම වැඩපිළිවෙළ සාර්ථකව අවසන් වී තිබේ.පොලිස් මූලස්ථානයේ ඊයේ පැවැති උත්සවයට ජ්‍යෙෂ්ඨ නියෝජ්‍ය පොලිස්පති ඇතුළු පොලිස් නිලධාරීන් විශාල පිරිසක්ද ටෙලිකොම් සහ මොබිටෙල් ආයතන නිලධාරීන් පිරිසක්ද සහභාගී වී සිටි අතර ඔවුන්ට දුරකථන ලබාදීමද සිදු විය. මෙහිදී කතා කළ පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී නීතිඥ අජිත් රෝහණ මහතා පැවසුවේ මෙම වැඩපිළිවෙළ රටේ ජනතාව වෙනුවෙන් සිදු කෙරෙන නොනිමි මෙහෙවරක් බවයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n1409033</link>
    <topic>'ජාතික සමගියේ මහා සම්මානය'පණ්ඩිත් අමරදේවට</topic>
    <author/>
    <content>ජාතික භාෂා හා සමාජ ඒකාබද්ධතා අමාත්‍යාංශය මඟින් ජාතික සමගිය උදෙසා සිදු කරනු ලබන කැපවීම සහ මෙහෙවර උදෙසා වාර්ෂිකව පිරිනමන 'ජාතික සමගියේ මහා සම්මානය' මෙවර පණ්ඩිත් අමරදේව සූරීන්ට පිරිනැමීමට තෝරාගෙන ඇත.සුභාවිත ගායනය හා සංගීතය තුළින් ජාතීන් අතර එකමුතුකම සහෝදරත්වය සංහිඳියාව ගොඩනැගීම උදෙසා සිදු කළ අප්‍රමාණ වූ සේවාව වෙනුවෙන් ජාතියේ මහා ගාන්ධර්වයාණන් වන පණ්ඩිත් ඩබ්ලිව්.ඩී. අමරදේවයන්ට මෙම සම්මානය පිරිනැමීමට තීරණය කළ බව ජාතික භාෂා හා සමාජ ඒකාබද්ධතා ඇමැති වාසුදේව නානායක්කාර මහතා පවසයි.ජාතික භාෂා හා සමාජ ඒකාබද්ධතා අමාත්‍යාංශය මඟින් ජාතික සමගිය උදෙසා සිදු කරන කැපවීම වෙනුවෙන් වාර්ෂිකව තෝරාගත් සුවිශේෂී පුද්ගලයන්හට සම්මාන උපහාර පිරිනැමීමට මෙම සම්මාන උළෙල පවත්වන අතර මෙවර සම්මාන උත්සවය සැප්තැම්බර් 06 වැනි දින ප.ව. 6.30ට මහරගම යොවුන් රඟහලේදී පැවැත්වේ.සම්මාන ප්‍රදානය සිදු කරන අතර මෙහිදී ජනප්‍රිය ගායක ගායිකාවන් සහභාගී වන සංගීත ප්‍රසංගයක් 'මානවීය ගී ප්‍රසංග' නමින් නොමිලයේ පැවැත්වීමට කටයුතු යොදා ඇත. මෙම ප්‍රසංගයට සහ උත්සවයට නොමිලයේ ලබාදෙන ප්‍රවේශපත්‍ර ජාතික භාෂා හා සමාජ ඒකාබද්ධතා අමාත්‍යාංශයේ 1956 දුරකථන අංකයෙන් ලබාගත හැකි බව එම අමාත්‍යාංශය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n1409034</link>
    <topic>‘සිසු පෝෂ’ සමාරම්භක උත්සවය අදපාසල් දරුවන්ට සමබල ආහාර වේලක්</topic>
    <author>සමන්මලී ප්‍රියශාන්ති</author>
    <content>පාසල් දරුවන්ට සමබල ආහාර වේලක් සැපයීමේ අරමුණෙන් "සිසු පෝෂ" හදුන්වා දීමට කෘෂිකර්ම අමාත්‍යාංශය පියවර ගනී. මෙහි සමාරම්භක උත්සවය ජනාධිපති ආර්යා ශිරන්ති වික්‍රමසිංහ රාජපක්ෂ මහත්මියගේ ප්‍රධානත්වයෙන් අද (03) පෙරවරු 10 ට පොළොන්නරුව රාජකීය විද්‍යාලයේදී පැවැත්වේ.කෘෂිකර්ම අමාත්‍යාංශයට අනුබද්ධ ජාතික ආහාර ප‍්‍රවර්ධන මණ්ඩලය ජනතාව අතර දේශීය ආහාර ප‍්‍රචලිත කිරීම සඳහා සුවිශේෂී කාර්යභාරයක් ඉටු කරන ආයතනයක් වන අතර රස ගුණ පිරි දේශීය ආහාර නව මුහුණුවරකින් හඳුන්වා දීමට ද කටයුතු කර තිබේ.ගර්භනී මව්වරුන් වෙනුවෙන් "මව්පෝෂ" සහ කුඩා දරුවන් වෙනුවෙන් "සුවපෝෂ" හඳුන්වා දීමටද එම මණ්ඩලය කටයුතු කර තිබේ. එම වැඩසටහනේ තවත් පියවරක් ලෙස සිසු දරු දැරියන්ගේ පෝෂණය නංවාලීමේ හා නිරෝගී ක‍්‍රියාශීලී දරු පරපුරක් බිහි කිරීමේ පරමාර්ථයෙන් ”සිසුපෝෂ” හඳුන්වා දීමට පියවර ගෙන ඇත.බොහෝ පාසල් දරුවන් මන්දපෝෂණයෙන් පෙළෙන බැව් සමීක්ෂණවලින් වාර්තා වී ඇති අතර එයට මූලිකම හේතුව සිසු දරුවන් උදෑසන ආහාරය ලබා ගැනීමෙන් වැළකී සිටීම බවද අනාවරණය වී තිබේ. ධාන්‍ය වර්ග කිහිපයක එකතුව සමඟ පහසුවෙන් රසවිඳිය හැකි "සිසුපෝෂ" පාසල් දරුවන්ගේ පෝෂණ අවශ්‍යතාවය සපුරාලීමට විශේෂයෙන් සකස් කරන ලද්දක් බව කෘෂිකර්ම අමාත්‍යාංශය පවසයි.දේශයේ සිසු පරපුර වෙත රසගුණ පිරි සමබල ආහාර වේලක් ලබාදීම සඳහා ජාතික ආහාර ප‍්‍රවර්ධන මණ්ඩලය හඳුන්වා දෙන "සිසුපෝෂ" ජනප‍්‍රිය ආහාරයක් වනු ඇති බවට කෘෂිකර්ම අමාත්‍යාංශය විශ්වාසය පළ කරයි. ”සිසුපෝෂ” හඳුන්වා දීමේ සමාරම්භක උත්සව අවස්ථාවට අධ්‍යාපන සේවා ඇමැති දුමින්ද දිසානායක, කෘෂිකර්ම ඇමැති මහින්ද යාපා අබේවර්ධන මහත්වරු ඇතුලු පිරිසක් සහභාගී වීමට නියමිතය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n1409035</link>
    <topic>සරසවි කඩඉම් ලකුණු මේ සතියේදී</topic>
    <author>සමන්මලී ප්‍රියශාන්ති</author>
    <content>2013 අපොස උසස් පෙළ ප්‍රතිඵල මත විශ්වවිද්‍යාලවලට සිසුන් ඇතුළත් කර ගැනීමේ කඩඉම් ලකුණු මේ සතියේදී නිකුත් කිරීමට විශ්වවිද්‍යාල ප්‍රතිපාදන කොමිසන් සභාව කටයුතු යොදා ඇත.මේ අනුව ලබන ඔක්තොම්බර් මාසය වන විට විශ්වවිද්‍යාලවල වෛද්‍ය හා ඉංජිනේරු පීඨ සඳහා සිසුන් ඇතුළත් කර ගැනීමට නියමිතය. අනෙකුත් පාඨමාලා ඔක්තොම්බර් මාසයෙන් පසුව ආරම්භ කරන බව විශ්වවිද්‍යාල ප්‍රතිපාදන කොමිසන් සභාව ප්‍රකාශ කරයි.විශ්වවිද්‍යාල සඳහා සුදුසුකම් ලැබු නවක සිසු සිසුවියන් වෙනුවෙන් උසස් අධ්‍යාපන අමාත්‍යාංශය ක්‍රියාත්මක කරන නායකත්ව හා ධනාත්මක ආකල්ප වර්ධනය කිරීමේ වැඩමුළුව මේ 7 වැනිදා ආරම්භ කිරීමට කටයුතු යොදා ඇත.උසස් අධ්‍යාපන අමාත්‍යාංශය සඳහන් කෙළේ අදියර තුනක් යටතේ පැවැත්වෙන නායකත්ව පුහුණුවේ පළමු අදියර සඳහා සිසුන් 10000ක් පමණ සහභාගී කිරීමට නියමිත බවයි. ඊට අදාළ කැඳවීම් ලිපි මේ වන විටත් සිසුන් වෙත යවා තිබේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n1409036</link>
    <topic>කොළඹ ජාත්‍යන්තර සිනමා උළෙලේ දෙවන දිනය අද</topic>
    <author>රත්නසිරි පතිරණ</author>
    <content>කොළඹ ජාත්‍යන්තර සිනමා උළෙලේ දෙවැනි දිනය වන අද (03)දා සිට මහජනතාවට නොමි‍ලයේ චිත්‍රපට නැරඹීමට අවස්ථාව උදාවෙයි. කොළඹ රීගල් සිනමා, ජාතික චිත්‍රපට සංස්ථා තරංගනී සිනමා, මැජෙස්ටික් සුපිරියර් සිනමා, එම්පයර් ඩිලුක්ස් සහ ජර්මන් සංස්කෘතික මධ්‍යස්ථානය යන ස්ථානවලදී මේ චිත්‍රපට නැරඹිය හැකිය.උදේ 10.00, දහවල් 1.00, සවස 4.00, සවස 7.00 සහ රාත්‍රී 10.00 වේලාවන්හී දර්ශන පැවැත්වේ. අද උදේ 10.00 ඉන්දියාව නියෝජනය කරමින් අවිනාශ් අරූන් අධ්‍යක්ෂණය කළ 'Killa' කිල්ලා ළමා චිත්‍රපටය කොළඹ රීගල් සිනමා ශාලාවේදී තිරගත කිරීමට නියමිතය.මීට සමගාමීව අද උදේ 10.00ට ඉන්දීය සිනමාකරු රජීව් රවි මෙහෙයවන Breaking rules with Camara මැයෙන් වැඩමුළුවක්ද ජර්මන් සංස්කෘතික මධ්‍යස්ථානයේදී පැවැත්වෙන බව ශ්‍රී ලංකා සිනමා අධ්‍යක්ෂවරුන්ගේ සංසදය වැඩිදුරටත් සඳහන් කරයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n1409037</link>
    <topic>චීන රූ රැජිණියෝ මත්තලින් චීනය බලා පිටත්වයති</topic>
    <author> ලුණම සමූහ සනත් ගමගේ</author>
    <content>මෙරටට විශේෂ සංචාරයක් සඳහා පැමිණ සිටි චීන විශ්ව රූ රැජිණියෝ මත්තල මහින්ද රාජපක්ෂ ජාත්‍යයන්තර ගුවන්තොටුපළෙන් චීනය බලා ඊයේ 01 පිටත්ව ගි‍ෙයා්ය.එයාර් ලන්කා යූ.එල් 846 ගුවන්යානයෙන් විශ්ව රූප සුන්දරියන් පිටත්ව යෑමට පෙර ගුවන් තොටුපල නිලධාරීන් විසින් සිලුම දෙනා මහත් හරසරින් පිළිගැනීම සිදු කළහ.නෙළුම් මල් දෝතක් පිළි ගන්වමින් සියලු දෙනා පිළිගෙන ,තැඹිළි ගෙඩියක පහස විඳ , විශේෂ සිහිවටන ඵලකයක්ද පිරිනැමීමෙන් පසු ශ්‍රී ලංකාවේ රැඳී සිටි දින හතක කාලයේ දී සංග්‍රහ ශීලී කල සිලු දෙනාට ආයුබෝවන් කියා චීන රූමතියෝ චීනයේ ෂැන්හයි බලා පිටව ගියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n1409038</link>
    <topic>බාලා තම්පෝ මහතා අවසන් හුස්ම හෙළන තෙක් ලබාදුන් යෝධ නායකත්වයට ගෞරවණීය ආචාරය පුද කරනවා</topic>
    <author/>
    <content> මෙරට කම්කරු ව්‍යාපාරයට ලංකා වෙ‍ළෙඳ කාර්මික හා පොදු කම්කරු සමිතියේ නායක බාලා තම්පෝ මහතා සිය ජීවිතයේ අවසන් හුස්ම හෙළන තෙක් ලබාදුන් යෝධ නායකත්වයට මහජන එක්සත් පෙරමුණේ ගෞරවණීය ආචාරය පුද කරන බව එම පෙරමුණේ නායක ජල සම්පාදන හා ජලාපවාහන ඇමැති දිනේෂ් ගුණවර්ධන මහතා පවසයි.මෙරට වෘත්තීය සමිති ව්‍යාපාරයේ අසහාය නායකයකු වූ ලංකා වෙළෙඳ කාර්මික හා පොදු කම්කරු සමිතියේ නායක අභාවප්‍රාප්ත බාලා තම්පෝ මහතාගේ අභාවය නිමිත‍්තෙන් ශෝක පණිවුඩයක් නිකුත් කරමින් ඇමැතිවරයා මේ බව පවසයි.එම පණිවුඩය මෙසේය.ශ්‍රී ලංකා කම්කරු සමිති ව්‍යාපාරයේ යෝධයකු ලෙස සැමගේ ‍ගෞරවයට හා ප්‍රණාමයට පාත්‍ර වූ ලංකා වෙළෙඳ කාර්මික හා පොදු කම්කරු සමිතියේ නායක බාලා තම්පෝ ස‍හෝදරයාගේ වියෝව පිළිබඳව මහජන එක්සත් පෙරමුණේ දැඩි සංවේගය ප්‍රකාශ කරමු.අප රට වාමාංශික ව්‍යාපාරයේ සටන්කාමී නායකයින් සමඟ ගමන් කිරීමේදී දැක්වූ සමාජවාදී අදහස් වෙනුවෙන් කැප වූ අලුත් පරම්පරාවේ ආරම්භක නායකයින්ගෙන් පසු බිහිවූ නව නායකයෙක් ලෙස බාලා තම්පෝ සහෝදරයාට හිමි සුවිශේෂ පිළිගැනීම මුළුමහත් වාමාංශික ව්‍යාපාරයටත් , කම්කරු ව්‍යාපාරයටත් , ලබාදුන් දැවැන්ත ශක්තියකි.බාලා තම්පෝ සහෝදරයා කම්කරු ව්‍යාපාරයට හා ලංකා වෙළෙඳ සේවක සංගමයට හා ලංකා වෙළෙ‍ඳ කාර්මික හා පොදු කම්කරු සමිතියට දුන් නායකත්වය එතුමාට ධනපති සමාජය අවබෝධ කරගැනීමට ඇවැසි මාක්ස්වාදී පන්නරය ලබා දුන්නේය. කම්කරු ජනතාව සංවිධානය කිරීම, අරගලයන් මෙහෙයවීම, අයිතීන් දිනා ගැනීම, ජයග්‍රහණයක් කරා ගමන් කරලීමට තියුණු අවබෝධයකින් එඩිතර දූරදර්ශී හා විනයක් ඇති ගමන් මාර්ගයක් පෙන්වීමට හැකි වීම එතුමාගේ දැවැන්ත ආදර්ශය වේ.ලංකා සමසමාජ පක්ෂයට එක්ව දශක දෙකහමාරක් එලෙස කටයුතු කරන්නටත් ඉන් අනතුරුව සභාග දේශපාලනයේ වාමාංශික ව්‍යාපාරය පසුබැසීම පිළිබඳව දුරදක්නා දේශපාලන පණිවුඩය ලබා දීමටත් ඔහු පසුබැස්සේ නැත. එම ප්‍රතිපත්තිවල සිටගනිමින් කම්කරු ව්‍යාපාරයට තම ජීවිතයේ අවසන් හුස්ම හෙළන තුරු සක්‍රීයව නායකත්වය දෙමින් පෙන්වූ යෝධ ශක්තිය අද රටට අපට වැඩකරන ජනතාවට අහිමි වේ.තරුණ ජීවිත බේරා ගැනීම සඳහා ඇති වූ සෑම අරගලයකදීම බාලා තම්පෝ සහෝදරයා ඉදිරිපත් වී තම වගකීම ඉටුකළ මානව හිතවාදියෙකි. කුමන රජයක් බලයේ සිටියද, තර්ජන ගර්ජන වෙඩි උණ්ඩ හමුවේ ඇදවැටෙන වාමාංශික හා වෘත්තීය සමිති සහෝදරවරුන් වෙනුවෙන් ඔහු ඉදිරිපත් විය. එය ඔහු ලබා දුන් සැමටම උගත හැකි තවත් වැදගත් ආදර්ශයකි.අපට බාලා තම්පෝ සහෝදරයා හමු වූ සෑම අවස්ථාවකම ඔහු සතුව අත්හළ නොහැකි කරුණු අලුතින් එකතු කර දීමේ හැකියාව තිබිණි. ජීවිතයේ අවසාන අවස්ථාව දක්වාම ඔහු සතුව තිබූ එම ලක්ෂණය බොහෝ දෙනාට නොමැති දුර්ලභ ගණයේ සාධකයකි.ඉතාම දුර්ලභ ගණයේ හා ආදර්ශමත් කම්කරු නායකයකු රටට අද අහිමි වී ඇත. අප අතරින් සදහටම වෙන්ව යන බාලා තම්පෝ මැතිඳුනි , ඔබට මහජන එක්සත් පෙරමුණේ ගෞරවණීය උත්තමාචාරය පුද කරමු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n1409039</link>
    <topic>ඇඹිලිපිටිය දිස්ත්‍රික් මහ රෝහලේ අඩුපාඩු රැසක්</topic>
    <author>හම්බන්තොට දිස්ත්‍රික් සමූහ පී.ඩබ්ලිව්.කොඩිතුවක්කු</author>
    <content>ඇඹිලිපිටිය දිස්ත්‍රික් මහ රෝහලේ පවතින සේවක පුරප්පාඩු සහ අඩුපාඩුකම් නිසා රෝගීනට ප්‍රතිකාර සේවා සැපයීමේදි දැඩි අපහසුතාවයට ලක්වීමට සිදුවී තිබේ. රෝහලේ වෛද්‍ය අධිකාරී තනතුර පුරප්පාඩු වී ඇත. හෙද හෙදි කාර්ය මණ්ඩලය ප්‍රමාණවත්ව නොපවතී.මූලික ප්‍රතිකාර ඒකකයක් නොමැත. ශ්‍රී සිරිවංශ නාහිමි අනුස්මරණ භික්ෂු වාට්ටුව ගිහි පිරිස්වල සායන පැවැත්වීමට යොදාගෙන ඇත. දැනට රෝහලේ ශල්‍යාගාරයක් ශල්‍ය වාට්‍ටුවක් හා හදිසි ප්‍රතිකාර ඒකකයක් සඳහා ගොඩනැගිලි ඉදි කිරීම සිදුකරගෙන ගියත් අවශ්‍ය කාර්ය මණ්ඩල පත්‍කිරීම පිළිබඳව සඳහනක් නැත. මෙම රෝහලේ සංවර්ධන කමිටුවක් ද නැත.ඇඳන් හයසියයකින් පමණ යුත් මෙම රෝහලේ විශේෂඥ වෛද්‍යවරුන් ඇතුළු වෛද්‍යාවරුන් 83දෙනෙක්ද හෙද හෙදි කාර්ය මණ්ඩලය එකසිය විසිපහක්ද, සුළු සේවක පිරිස එකසිය හැත්තෑවක්ද සේවයේ නිරතව සිටිති. දිනකට බාහිර අංශයෙන් ප්‍රතිකාර ලබාගැනීමට පැමිණෙන රෝගීන් සංඛ්‍යාව හත්සියයක්පමණ වේ.නියෝජ්‍ය වෛද්‍ය අධිකාරිවරයෙකු යටතේ රෝහලේ සේවාවන් ක්‍රියාත්මක වෙයි.රෝහලේ රෝහල් සංවර්ධන කමිටුවක් ක්‍රියාත්මක වන්නේනම් විශාල ව්‍යාපාරික පිරිසක් නගරයේ සිටින බැවින් ඔවුන්ගෙන් උදව් උපකාර ලබාගෙන රෝහලේ පවතින අඩුපාඩු එක්ත‍රා ප්‍රමාණයකට සම්පූර්ණ කරගෙන සේවාවන් ඉතා පුළුල් ලෙස ක්‍රියාත්මක කිරීමට හැකිවෙන බව රෝහලේ අඩුපාඩුකම් ගැන අදහස් දක්වන සේවකයින් හා සෙසු මහජනතාව පවසා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090310</link>
    <topic>ජනතාවගේ ජීවන තත්ත්වය නංවන්න අපි කළසේවය මතක තිබෙන තුරු ශ්‍රීලනිපය ජය ගන්නවා</topic>
    <author>ධනුෂ්ක ගොඩකුඹුර බදුල්ල සිට</author>
    <content>ආර්ථිකය දියුණු කරමින්, රට සංවර්ධනය කරමින් ජනතාවගේ ජීවන තත්ත්වය නඟා සිටුවීමට කළ සේවය මතක තිබෙන තුරු ශ්‍රී ලංකා නිදහස් පක්ෂය සදාකාලිකවම ජයග්‍රහණය කරන බව ජනාධිපති මහින්ද රාජපක්ෂ මහතා ප්‍රකාශ කළේය. ශ්‍රී ලංකා නිදහස් පක්ෂය මුල්කර ගෙන රට වෙනුවෙන් මේ වැඩකොටස ඉටු කළා කියන අභිමානය අපට තිබෙන බව පෙන්වා දුන් ජනාධිපතිවරයා එම නිසා කිසිවිටෙකත් ඡන්දවලට බිය නොවන බව අවධාරණය කළේය.ජනාධිපතිතුමා මෙසේ ප්‍රකාශ ශ්‍රී ලංකා නිදහස් පක්ෂයේ 63 වැනි සංවත්සර උළෙලට බදුල්ල වින්සන්ට් ඩයස් ක්‍රීඩාංගණයේ දී ඊයේ (2) සවස එක්වෙමිනි.සිරිලකයි නිදහසයි තේමාව යටතේ ශ්‍රී ලංකා නිදහස් පක්ෂයේ මෙවර සංවත්සර උළෙල සංවිධාන කර තිබුණු අතර රට පුරා සියලු දිස්ත්‍රික්ක නියෝජනය කරමින් දැවැන්ත ජනකායක් ඊට එක්ව සිටියහ.මෙවර සංවත්සර උළෙලට සමගාමීව නිදහසේ උදානය නමින් ඡායාරූප ප්‍රදර්ශනයක් ද සංවිධාන කර තිබුණු අතර ජනාධිපතිවරයා ද එම ප්‍රදර්ශනය නැරැඹීමට එක්විය.ජනාධිපති මහින්ද රාජපක්ෂ එහිදී වැඩිදුරටත් මෙසේද ප්‍රකාශ කළේය.අද මේ ජන ගංගාව දැක්කාම ඌවේ ජයග්‍රහණය ගැන කවර කථාද කියලා මට හිතෙනවා. ඇයි අපි මේ සංවත්සරය පවත්වන්න තෝරා ගත්තේ? එයට ඵෙතිහාසික උරුමයක් ඌවේ ජනතාවට තිබෙනවා. මේ රටේ නිදහස වෙනුවෙන් ඵෙතිහාසික සටනක් කළ වීරෝදාර ජනතාවක් සිටින ඌවේ මේ සම්මේලනය පැවැත්වීම ඉතාමත් ගැලපෙනවා යැයි මම හිතනවා.1818 දී වීර කැප්පෙටිපොළ ඌව වෙල්ලස්සෙන් ආරම්භ කළ නිදහස් සටන එදා පැරදුණත් ඒ අධිරාජ්‍ය විරෝධී සටන ජයග්‍රහණය කරා ගෙන ගියේ ශ්‍රී ලංකා නිදහස් පක්ෂය හා අනෙකුත් සමාජවාදී පක්ෂ එකතු වෙලා හදාගත් සන්ධානය යටතේ බව මම සඳහන් කරන්න ඕනෑ. අද මෙතැන කාන්තා කටහඬත් ඇසෙනවා. විපක්ෂ කණ්ඩායම්වලට කාන්තාව අමතක වුවත් ශ්‍රී ලංකා නිදහස් පක්ෂයට කාන්තාව කවදාවත් අමතක වෙන්නේ නෑ.එදා ශ්‍රී ලංකා නිදහස් පක්ෂය බිහිවුණේ අපේ රටේ ජාතික නිදහස සම්පූර්ණ කරන්න. පොදු ජනතාවගේ උරුමය ලබාදෙන්න. ඒ නිසා තමයි සිංහල දෙමළ කතා කරන මේ රටේ පොදු ජනතාවගේ දරුවන් අපි වටා රොක් වුණේ. එදා බණ්ඩාරනායක මහත්මයා එක්සත් ජාතික පක්ෂය අතහැරලා යනකොට ඩී.ඒ. රාජපක්ෂ මහත්මයාටත් ආත්ම ශක්තියක් තිබුණා එතුමා එක්ක යන්න. ශ්‍රී ලංකා නිදහස් පක්ෂය ඒ විදිහට තමයි බිහිවුණේ. ශ්‍රී ලංකා නිදහස් පක්ෂය සැප්තැම්බර් 2 දා බිහිවුණා.එදා බෙලිඅත්තෙන් ඩී. ඒ. රාජපක්ෂ, උතුරු කොළඹින් ජෝර්ජ්. ආර්. ද සිල්වා, හොරණින් ඒ.පී. ජයසූරිය, හබරාදුවෙන් ගුණසේකර, දඹුල්ලෙන් එම්.බී. තැන්නේ, බලන්ගොඩින් ජයවීර කුරුප්පු, ටී.බී. ඉලංගරත්න, මහනුවරින් තමරා කුමාරි ඉලංගරත්න, කුරුණෑගලින් ශ්‍රී නිශ්ශංක, මාතලෙන් බර්නාඩ් අලුවිහාරේ, බද්දේගමින් හෙන්රි අබේවික්‍රම, කඩුගන්නාවෙන් සී. ඒ. එස්. මරික්කාර් වගේම මාවනැල්ලෙන් සී.ආර්. බෙලිගම්මන මේ සියලු දෙනාම අත්සන් කරලා තමයි එදා මේ පක්ෂය හැදුණේ. අපට මේ ඉතිහාසය අමතක කරන්න බැහැ.සියනෑ කෝරලෙන් බණ්ඩාරනායකලා, ඉලංගරත්නලා, බදුද්දීන් මොහමඩ්ලා මේ හැම පළාතකින්ම එකතු වුණු මේ අය හැමදාම ශ්‍රී ලංකා නිදහස් පක්ෂය පෝෂණය කළ අය. අපි 1951 දී පක්ෂය පිහිටුවලා වසර 3ක් ඇතුළත ආණ්ඩුවක් පිහිටෙව්වා. මහජන එක්සත් පෙරමුණ එදා සියලු පක්ෂ එකතු කරලා. එහෙම ශක්තියක් අපේ පක්ෂයට තිබුණා. වසර සිය ගණනක් තිස්සේ ජාතියට වෙලා තිබුණු අයුක්තිය දුරුකරන්න සිංහල භාෂාව පැය 24න් රාජ්‍ය භාෂාව කළේ අපේ පක්ෂය. බ්‍රිතාන්‍ය කඳවුරු ත්‍රිකුණාමලයේ, කටුනායක පවත්වාගෙන ගියා. මේවා ඉවත් කරන්න පුළුවන්කම ලැබුණේ අපේ ආණ්ඩුවට.ශ්‍රී ලංකා නිදහස් පක්ෂය ප්‍රමුඛ ජාති හිතෛශී පක්ෂ, සමාජවාදී පක්ෂ එකතු වෙනකොට අධිරාජ්‍යවාදීන් හැමදාම විරුද්ධ වුණා. බණ්ඩාරනායක මහත්තයලා එදා වරාය, බස් ජනසතු කරලා ආරම්භ කරපු ගමන තමයි සිරිමාවෝ මැතිනිය තවදුරටත් අරන් ගියේ. මැතිනිය තෙල්, රක්ෂණය, ගෑස් ජනසතු කළ යුගයේ අපට අතිවිශාල බලපෑම් ආවා. අද එනවා වගේම බලපෑමක් එදා ආවේ. එදා අපිට පිටි දුන්නේ නැහැ. ඒවා තියාගන්න කියලා කියන්න ආත්ම ශක්තියක් මැතිණියට තිබුණා. අපි පස්සට ගියේ නැහැ. එදා 1972 දී ජනරජ ව්‍යවස්ථාවක් හදලා පූර්ණ ජනරජයක් බවට පත්කළා. ඒ සමගි පෙරමුණු රජය. එදා ජනරජයට ඡන්දය දුන් අයගෙන් මෙතැන ඉන්නේ වාසුදේව ඇමැතිතුමයි මමයි විතරයි. දි. මු ජයරත්න අගමැතිතුමත් එදා හිටියා. අපි තමයි මේ සමාජවාදී ජනරජය ඇතිකරන්න ඡන්දය දුන්නේ.මේ රට දෙකට කඩන්න ත්‍රස්තවාදය ආරම්භ වුණා. එල්. ටී. ටී. ඊය අපේ දොරේඅප්පා නගරාධිපතිවරයාව මරාදැමුවා. නොයෙක් සංවිධාන මාර්ගයෙන් බලවේග ගොඩනැගිලා, දරුණුම ත‍්‍රස්තවාදය මේ රට තුළ ඇති කළා. අවුරුදු තිහක් තිබුණු ත‍්‍රස්තවාදය නැති කරලා මේ රටට නැවත පූර්ණ නිදහස ලබාදෙන්න අපට පුලුවන්කම ලැබුණා. 2005 දී අපිට ලැබුණු ආණ්ඩුව මොන වගේද කියලා අපි දන්නවා. බෙදුණු දේශයක් අපට ලැබුණේ.දරුණු ත්‍රස්තවාදයක් තිබුණු රටක් මේක. 2003 දී සාම ගිවිසුමට කැබිනට් මණ්ඩලයේ, ජනතාවගේ අනුමැතිය ලැබුණේ නැහැ. ප්‍රායෝගික වශයෙන් දෙකඩ වුණු රටක් අපට ලැබුණේ. වරාය, විදුලිබලය, ගුවන්තොටුපළ, මහාමාර්ග, පානීය ජලය, වාරිමාර්ග මේවා කිසිවක් නිදහසින් පස්සේ ගොඩනගන්න කිසිවකුට පුලුවන්කමක් තිබුණේ නැහැ. අපි පාරවල්වල කාපට් දානකොට මෙච්චර වියදම් කරන්නේ කොමිස් ගහන්නද කියලා අහනවා.ඒ අය මිලියන 500ක ණයක් අරගෙන එක ගල් කැටයක්, තාර ටිකක් හෝ දාලා නැහැ. සල්ලිවලට මොනවා කළාද කියලා අපි අදත් හොයනවා. බණ්ඩාරනායක මැතිණියගේ යුගයේ හදපු සිමෙන්ති, වානේ, ටයර් කර්මාන්ත, පේෂ කර්මාන්ත ඔවුන් වසා දැමුවා. බදුල්ලේ සොයුරියක් අපට කියනවා ඒ දේවල් වසා දැමු නිසා එයාලා මහපාරේ කියලා. රට විනාශ කරපු යුගයක් අපට තිබුණේ. හැත්තෑවේ සමගි පෙරමුණු කාලයේ රජයට ගත් ඉඩම් ආපසු පෞද්ගලීකරණය කළා. ඔවුන් සංවර්ධනයට වඩා එදිනෙදා කටයුතුවලට සෑම වර්ෂයකම අය-වැය හිඟයක් ඇති කරමින් ණය වුණු රටක් තමයි අපට ලබාදුන්නේ.ඒවා අද කට්ටියට අමතක වෙලා. අවුරුදු 20 ක් විතර රාජ්‍ය අංශය කප්පාදු කිරීම, රැකියාවලට බඳවා ගැනීම් නතර කිරීම නිසා රාජ්‍ය යන්ත්‍රයම දුර්වල වෙලා තිබුණු රටක් අපට ලබාදුන්නේ. සාමාන්‍ය ජනතාව පමණක් නොවෙයි ත්‍රස්තවාදය නිසා මිය යාමේ අවදානම නිසා ආරක්ෂක සේවාවන්වලට බැඳෙන්න මිනිසුන් අකමැති වූ රටක්, ආරක්ෂක සේවයේ අයටවත් ගෙදර නිදාගන්න විශ්වාසයක් තිබුණේ නැති රටක්, දෙහිවල පොලිසියේ හිටපු නිලධාරියාව ඇවිත් මරලා දාපු යුගයක් තිබුණු රටක් තමයි අපට භාරදුන්නේ.රැකියා විරහිත උපාධිධාරීන් ලක්ෂයක් මහ පාරේ පෙළපාලි ගිය රටක් තමයි අපිට භාරදුන්නේ. ගම්බද පාසල්, රෝහල්, සුළු වාරිමාර්ග අතහැරලා දාලා තිබුණා. කුඹුරු කරන්නේ නැතිව ඒවා ගොඩකරන්න කියපු නායකයන් හිටපු රටක් අපට භාරදුන්නා. වාරිමාර්ග කෙරෙහි, ගොවිතැන කෙරෙහි විශ්වාසයක් තිබුණේ නැහැ. ඒ අයම අද සමහර වෙලාවට කියනවා අපි ආවාම වීවලට හොඳ මිලක් දෙනවා කියලා. අපි ඒක දැන් දීලා තියෙන්නේ. දැන් රුපියල් පනහටත් වී විකුණනවා. අපි ඉන්නේ වී මිල පහළ වැටෙන කොට ගන්න. මිල ඉහළ යන විට ඕනෑ කෙනකුට දෙන්න පුළුවන්.සමස්ත ආර්ථිකය කඩා වැටී දුර්වල වී තිබුණු රටක් තමයි අපට දුන්නේ. ඒ වෙලාවේ තමයි අපි මහින්ද චින්තනය ඉදිරිපත් කළේ. අද රටට මොකද වෙලා තිබෙන්නේ. අද ආසියාවේ නැගී එන රටක් බවට ශ්‍රී ලංකාව පත්වෙලා තිබෙනවා. එදා විදේශ සම්බන්ධතාවන් කඩාවැටිලා තිබුණා. සමස්ත ආසියාව, මැද පෙරදිග, අප්‍රිකාව, ලතින් අමෙරිකානු රටවල් සමග අලුතින් ජාත්‍යන්තර සම්බන්ධතා ඇති කරගත් රටක් දැන් තියෙනවා. අපි 1976 දී ප්‍රථම වරට ලෝක නායකයන් එකතු කරගෙන නොබැඳි ජාතීන්ගේ සමුළුව පැවැත්වූවා.එදා බණ්ඩාරනායක මැතිණියගේ යුගයේ දී. පසුගිය වර්ෂයේ අපි පොදු රාජ්‍ය මණ්ඩලීය සමුළුව පැවැත්වූවා. ඒවා පවත්වපු රටක් බවට පත්වෙන්න අපිට ශක්තිය තිබුණා. ජපානය, චීනය, ඉන්දියාව පමණක් නොවෙයි ලෝකයේ අනෙකුත් රටවල නායකයින් සමග දැඩි සම්බන්ධතා ඇති කරගත්තා. ප්‍රථම වරට චීන ජනාධිපතිවරයකු, දෙවන වතාවට වසර විසි ගණනකට පසුව ජපාන අගමැතිවරයකු ලංකාවට එනවා. ඒ අය ගෙන්වා ගන්න, රාජ්‍ය තාන්ත්‍රික සම්බන්ධතා ඇති කරගන්න අපට හැකියාව ලැබුණා.අද මේ අය කියනවා ත්‍රස්තවාදය පරාජය කළ එක ගැන, පාරවල් හදන එක ගැන විතරයි අපි කතා කරන්නේ කියලා. වර්ග කිලෝමීටර් 5000ක් පමණ අඟලින් අඟල බිම්බෝම්බ යටවුණු රටක් තමා අපි නිදහස් කරගත්තේ. ඒවාට දැන් යටිතල පහසුකම් දීලා ජන ජීවිතය ගොඩනගන්න අපි ආරම්භ කරලා තිබෙනවා. මේවා ඕන තැනක කියන්න පුළුවන් දේවල්. අද ආර්ථිකයේ වර්ධන වේගය සියයට 8යි. රට භාරගන්න විට ඩොලර් බිලියන දෙකක විදෙස් සංචිතයක් තිබුණු රටේ අද විදෙස් සංචිතය ඩොලර් බිලියන නවයයි. සියයට 100 ඉක්මවා තිබූ රාජ්‍ය ණය සියයට75 දක්වා අපි අඩුකරලා තිබෙනවා. අද අපිට ආඩම්බර වෙන්න පුළුවන්.අද සමස්ත ජනගහනයට විදුලිය ලබාදෙන්න හැකිවෙලා තිබෙනවා. සංචාරකයන්ගෙන් ලැබෙන ආදායම ඩොලර් බිලියන දෙක ඉක්මවා ගිහින්. අපි මෙහේ ගොවියාට තැන දෙනවා. මෙහේ අර්තාපල් අස්වනු ලබාගන්න විට පිටරටින් අඩු මිලට ගෙන්විය හැකි අලවලට බදු පනවලා අපි අපේ රටේ ගොවියා රකිනවා. බී ලූනු, බඩඉරිඟු, වී මේවායේ ඉහළ නිෂ්පාදනයක් මේ රටේ ඇතිවෙලා. එහෙම ආර්ථිකයක් අපි හදාගෙන තිබෙනවා. අපි ඒ ගැන නිහතමානීව ආඩම්බර වෙනවා. රාජ්‍ය සේවය ශක්තිමත් කළ, ගම බලසම්පන්න කළ රටක් අද අපට තිබෙන්නේ.අද ගමේ ජනතාවට අපට මේ පාර හදලා දෙන්න; මේකයි අපට අවශ්‍ය වෙන්නේ කියලා තමන්ගේ නායකයන්ට කියන්න අයිතිය තිබෙනවා. ඒ සංකල්පය ගමට ගෙන යන්න පුලුවන් වැඩපිළිවෙළක් අපි හදලා තිබෙනවා. ශ්‍රම හමුදාවෙන් සියයට 96ක් රැකියා නියුක්තිකයන්. උද්දමනය සියයට 4කට, දුප්පත්කම සියයට 6ක මට්ටමකට පත්කරන්න මේ කාලය තුළ අපට හැකිවුණා. මෙය තමයි අපි ගෙනගිය වැඩපිළිවෙළේ සාර්ථකත්වය.එක පැත්තකට පමණක් නොවෙයි අපි වැඩකරලා තිබෙන්නේ. ත්‍රස්තවාදය පරාජය කළා පමණක් නොවෙයි ආර්ථිකය ගොඩනැගීමේ වැඩපිළිවෙළට අපි අත තැබුවා. මේ දැක්ම කුමක්ද ? අපේ බලාපොරොත්තුව කුමක්ද? 2005 දී ඒක පුද්ගල ආදායම ඩොලර් 1000ක් පමණ වූ අඩු ආදායමැති රටක් අපට තිබුණේ. අපි අද වෙනකොට එය ඩොලර් 3500 ඉක්ම වූ ඒකපුද්ගල ආදායම ලබන රටක් බවට පත්කරලා තිබෙනවා. 2020 වෙනකොට අපේ බලාපොරොත්තුව ඩොලර් 7000 ක ඒකපුද්ගල ආදායමක් ඇති රටක් බවට පත්කිරීමයි.දේශීය ආර්ථිකය දැන් ශක්තිමත් බලවේගයක්. එය මතක තබාගන්න ඕනෑ. ඔබට අමතක කරන්න බැහැ සිරිමාවෝ බණ්ඩාරනායක මැතිණිය එදා වටිනා ප්‍රතිපත්තියක් ඉදිරිපත් කළා. නමුත් එදා ඒ ප්‍රතිපත්තිය තදින් කි‍්‍රයාත්මක කළ ආකාරය ගැන ප්‍රශ්න තිබෙනවා. එය වෙනස් ක්‍රිමයකට කි‍්‍රයාත්මක කරන්න අපි දිවි නැගුම හදලා තිබෙනවා. ස්වයංපෝෂිත ප්‍රතිපත්තියක් අපි ඉදිරියට අරගෙන යනවා. ඒ වැඩපිළිවෙළ දියත් කළා. එදා මැතිණිය මේ රටේ සියලු පෞද්ගලික පාසල් රජය සතු කළා.අපි අද මහින්දෝදය යටතේ රජයේ පාසල් 1000 ක් අලුතින් ගොඩනගනවා. විද්‍යා, කලා, වාණිජ විෂය ධාරාවන්ට අමතරව තාක්ෂණවේදය විෂය ධාරාව හඳුන්වා දීලා තිබෙනවා. සාමාන්‍ය පෙළ විභාගය අසමත් වුණා කියලා, ගණිතය අසමත් වුණා කියලා මහපාරට ඇදලා දාපු දරුවා ආපසු පාසලට ඇතුළත් කරලා ඒ දරුවාව වඩාත් හොඳ, රටට වැඩදායී පුද්ගලයෙක් බවට පත්කරන්න පුළුවන් අධ්‍යාපනයක් ගොඩනගන්න අපි පියවර අරගෙන තිබෙනවා. අපේ පක්ෂය ප්‍රධාන කරගෙන මේ වැඩ කොටස අපි කළා කියන්න අපිට ශක්තිය තිබෙනවා.අපි ඒ නිසා තමයි ඡන්දවලට බය නැත්තේ. ඒ නිසා තමයි අපි ඒවාට මුහුණ දෙන්නේ. ඒ විශ්වාසය අපට තිබෙනවා. කවුද මහ ඇමති, කවුද මන්ත්‍රී, කවුද ඇමතිකම් ගන්නේ කියා නොවෙයි අපි බැලිය යුත්තේ. මේ ජයග්‍රහණය ඉහළ මට්ටමින් ලබාගැනීමටයි අප කටයුතු කළ යුත්තේ. ඒක තමයි පක්ෂයේ තීන්දුව. මේ වැඩපිළිවෙළත් සමඟ එකට අත්වැල් බැඳගන්න. බොරු ප්‍රචාරවලින් පරෙස්සම් වෙන්න. මේ අය කියන්න දෙයක් නැතිව පට්ටපල් බොරු කියනවා. මේ ආකාරයට බොරු කියන එක ගැන මම කණගාටු වෙනවා. නමුත් කණගාටු වෙලා වැඩකුත් නැහැ. ඒ අයට කියන්න දෙයක් නැහැ. අපි ඒ අයට අනුකම්පා කරමු.ජනාධිපතිවරයා දෙමළ භාෂාවෙන් අදහස් දක්වමින්.ශ්‍රී ලංකා නිදහස් පක්ෂයේ මෙම ජාතික සමුළුවේ දී ඔබ සැවොම ඉදිරිපිට කථා කිරීමට ලැබීම මට ලොකු සතුටක්. අද කාට කාටත් නිදහසේ රැස්වෙන්න පුලුවන්. බයක් නැතිව ජීවත් වෙන්න පුලුවන්. කථා කරන්න පුලුවන්. ඒ ගැන අපි හැමෝම ඉතාමත් සන්තෝෂ වෙනවා. අද අපි හැම දෙනාටම ශ්‍රී ලාංකිකයන් කියලා ආඩම්බරයෙන් කියන්න පුලුවන්. අපේ ශ්‍රී ලංකා නිදහස් පක්ෂයේ පටු දේශපාලන අදහස් කිසිවක් නැහැ. ජාති, ආගම්, කුල, පළාත් බේද කිසිවක් නැහැ.අපි හැමෝම ශ්‍රී ලංකා මාතාවගේ දරුවෝ. සුළු ජාතීන් කියලා කිසිම කෙනෙක් නැහැ. වතුකරයේ සහෝදර ජනතාව වෙනුවෙන් සේවාවන්, පහසුකම් හා වරප්‍රසාද රාශියක්ම අපි ලබාදී තිබෙනවා. කිසිම කෙනකුට ඒක නැහැ කියන්න බැහැ. අනිවාර්යෙන්ම තවතවත් පහසුකම් හා වරප්‍රසාද ලබාදෙනවා. බොරු පොරොන්දු කවදත් අපි දෙන්නේ නැහැ. කියන දේ කරනවා. කරන දේ කියනවා. අපේ පක්ෂය ප්‍රජාතන්ත්‍රවාදී පක්ෂයක්. සිංහල, දමිළ, මුස්ලිම් ජනතාව හැම කෙනෙක්ම අපේ ශ්‍රී ලංකා නිදහස් පක්ෂයේ ඉන්නවා. අපි හැමදාම ඔබ සමගයි ඉන්නේ. ඔබේ ශක්තිය අපේ ශක්තියයි. ඒකයි ජනතාවගේ ශක්තිය. අපි හැමෝම එක්වෙමු. මේ දේශය එකම ධජයක් යටතේ ගොඩනගමු. ඔබේ ජයග්‍රහණය අපේ ජයග්‍රහණයයි. එයයි මේ රටේ ජයග්‍රහණය වන්නේ.කථානායක චමල් රාජපක්ෂ, ශ්‍රී ලංකා නිදහස් පක්ෂයේ මහලේකම්, සෞඛ්‍ය ඇමැති මෛත්‍රීපාල සිරිසේන, ජාතික සංවිධායක, ආර්ථික සංවර්ධන ඇමැති බැසිල් රාජපක්ෂ, භාණ්ඩාගාරික, තරුණ කටයුතු හා නිපුණතා සංවර්ධන ඇමැති ඩලස් අලහප්පෙරුම, ජ්‍යෙෂ්ඨ උප සභාපති, වාරිමාර්ග හා ජලසම්පත් කළමනාකරණ ඇමැති නිමල් සිරිපාල ද සිල්වා, එක්සත් ජනතා නිදහස් සන්ධානයේ මහලේකම් පරිසර හා පුනර්ජනනීය බලශක්ති ඇමැති සුසිල් ප්‍රේමජයන්ත මහත්වරුන් ප්‍රධාන ජ්‍යෙෂ්ඨ ඇමැතිවරුන්, ඇමැතිවරුන්, නියෝජ්‍ය ඇමැතිවරුන්, පළාත් මහ ඇමැතිවරුන්, ආණ්ඩුකාරවරුන්, ප්‍රාදේශීය දේශපාලන නියෝජිතයන් ඇතුළු පිරිසක් ද මේ අවස්ථාවට එක් වූහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090311</link>
    <topic>විදේශ ගමන් බලපත් නැතිවුණාහමුවුනොත් දැනුම් දෙන්න</topic>
    <author/>
    <content>මල්වතු සහ අස්ගිරි මහ විහාර පාර්ශ්වයේ භික්ෂූන් වහන්සේ පිරිසකට අයත් විදේශ ගමන් බලපත්‍ර 10ක් කොළඹ බෞද්ධ කටයුතු අමාත්‍යාංශය ආශ්‍රිත ප්‍රදේශයේදී නැතිවී ඇත.EC 6329626, 6329786, 6329127, 6329126, 6329128, 6329086, 632908, 6329261, 6329260, 6329398 යන අංක දරන විදේශ ගමන් බලපත්‍ර නැතිවී තිබෙන බවත් ඒවා හමුවූ අයකු වේනම් 071 4175663 හෝ 081 2219901 දැනුම් දෙන ලෙසත් පූජ්‍ය ඇටිපොළ මංගල හිමියෝ පවසති.සොයාදුන් කෙනෙකුට වටිනා ත්‍යාගයක් පිරිනැමීමට ද පියවර ගන්නා බව උන්වහන්සේ කීහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090312</link>
    <topic>බාලා තම්පෝ කම්කරු ජනතාව වෙනුවෙන්ම කැප වූ වෘත්තීය සමිති නායකයෙක්</topic>
    <author/>
    <content>ලංකා වෙළඳ සේවක සංගමයේ මහ ලේකම් අභාවප්‍රාප්ත බාලා තම්පෝ මහතා සියලු වර්ග භේදයන්ගෙන් තොරව කම්කරු ජනතාවගේ ව්‍යායාමයන් ‍උදෙසා සේවය කළ විශිෂ්ට වෘත්තීය සමිති නායකයෙකු බව ජනාධිපති මහින්ද රාජපක්ෂ මහතා පවසයි.වැඩකරන ජනතාවගේ ප්‍රගතිය උදෙසා කැප වී සේවය කළ දක්ෂ නායකයෙකු මෙන්ම අධිරාජ්‍යවාදී පාලනයට එඩිතරව සටන් වැද රටේ ජනතාවට ළැදි සවිමත් ප්‍රජාතන්ත්‍රවාදයක් බිහි කිරීමට කැපවීමෙන් සටන් කළ ජාතියේ පුත්‍රයෙකු අහිමි වූ බව පෙන්වා දෙන ජනාධිපතිවරයා බාලා තම්පෝ මහතාගේ අභාවය නිමිත්තෙන් නිකුත් කළ ශෝක පණිවිඩයේ වැඩිදුරටත් මෙසේ ද සඳහන් කරයි.ශ්‍රේෂ්ඨ වෘත්තීය සමිති නායකයෙකු මෙන්ම වැඩ කරන ජනතාවගේ වීරවරයකු ද වූ බාලා තම්පෝ මහතාගේ අභාවය සම්බන්ධයෙන් මා මේ ශෝක පණිවිඩය නිකුත් කරන්නේ දැඩි සංවේගයෙනි. මිය යන විට අනූ දෙහැවිරිදි වියේ පසු වූ තම්පෝ මහතා වෙළෙඳ අංශයේ විශාලතම වෘත්තීය සමිති සංගමය වන ලංකා වෙළෙඳ සේවක සංගමයේ මහ ලේකම් ලෙස වසර 66කට වැඩි කාලයක් සේවය කළේය.ඔහුගේ මහඟු වෘත්තීය සංගම් කාර්යභාරය ආරම්භ වූයේ 1947 වැඩ වර්ජනයට සහභාගී වීම නිසා විශ්වවිද්‍යාලයේ කෘෂිවිද්‍යා පීඨයේ උද්භිද විද්‍යා කථිකාචාර්යවරයෙකු වශයෙන් කළ සේවය එවක සිටි පාලක අධිරාජ්‍යවාදීන් සහ ඔවුන්ගේ හවුල්කරුවන් අහිමි කිරීමෙන් පසුවය. වෘත්තීය සමිති කටයුතු සහ වාමාංශික දේශපාලනයේ නියුතු වූ තම්පෝ මහතා පළමුව ලංකා සම සමාජ පක්ෂ‍ෙය් ක්‍රියාකාරී සාමාජිකයකු වශයෙනුත් පසුව ලංකා වෙළෙඳ සේවක සංගමයේ නායකයා වශයෙනුත් සියලු වර්ග භේදයන්ගෙන් තොරව කම්කරු ජනතාවගේ ව්‍යායාමයන් උ‍ෙදසා සේවය කළේය.පශ්චාත් ස්වාධීන යුගයේ වෘත්තීය සමිති අරගලයන්ට එඩිතර නායකත්වයක් දුන් ඒ මහතා ලංකා වෙළෙඳ සේවක සංගමය සහ ස්වාමි සම්මේලනය අතර සාමූහික ගිවිසුමක් ප්‍රථම වරට ඇතිකරගැනීමෙන් වෙළෙඳ සේවක අයිතිවාසිකම් දිනා ගැනීමට මහඟු සේවයක් කළ අතර එම ගිවිසුම සෙසු වෘත්තීය සමිතිවලට ද පූර්වාදර්ශයක් ගෙන දුනි.අභාවප්‍රාප්ත ඒ.ඊ. ගුණසිංහ මහතා ලිපිකරු සේවකයින් සඳහා සීමා කරමින් බිහි කළ ලංකා වෙළෙඳ සේවා සංගමය එම දෘෂ්ටියෙන් තව ඉදිරියට ගෙන යමින් සියලුම සේවකයින් නියෝජනය කරන සටන්කාමී වෘත්තීය සංගමයක් බවට පත් කිරීමටත් එහි ක්‍රියා පරිපාටිය ප්‍රජාතන්ත්‍රවාදී මාවතකට ගෙන ඒමටත් තම්පෝ මහතා සමත් විය. ඔහුගෙන් සිදුවූ තවත් සේවාවක් නම් ලංකා වෙළෙඳ සේවක සංගමයේ සාමාජිකත්වය කර්මාන්ත සහ අනෙකුත් ආයතන සේවකයන් උදෙසාත් පුළුල් කරමින් එය දැනට හැඳින්වෙන පරිදි ලංකා වෙළෙඳ කර්මාන්ත සහ පොදු සේවක සංගමය බවට පත් කිරීම ය.මෙම කම්කරු පන්තියේ සහ වාමාංශික පන්තියේ කැපී පෙනෙන නායකයා න්‍යායාත්මක සහ දේශපාලන මතභේද මත ලංකා සමසමාජ පක්ෂයෙන් ඉවත්වී විප්ලවකාරී ලංකා සමසමාජ පක්ෂ‍ෙය් ආරම්භක සාමාජිකයකු විය. තම්පෝ මහතා වෘත්තීය සමිති ව්‍යාපාරයට වූ කැපවීම නිසාම නීතිය උගෙන පසුව අපරාධ නීතිය පිළිබඳ විශේෂ දැනුමක් සහිතව නීතිඥයකු වශයෙන් ද ක්‍රියා කළේය. 1971 ජනතා විමුක්ති පෙරමුණ කැරැල්ලෙන් පසු වූ නඩු විභාගයේ දී එහි සාමාජිකයන් සඳහන් එඩිතරව අධිකරණයේ පෙනී සිටි තම්පෝ මහතා විනිසුරුවන්ගේ සහ නීතිඥවරුන්ගේ පැසසුමට භාජනය විය.මේ සංවේගජනක අවස්ථාවේදී මගේ හෘදයාංගම ශෝකය බාලා තම්පෝ මහතාගේ පවුලේ සාමාජිකයන් වෙත පිරිනමන අතර ම ශ්‍රී ලංකාවේ ජනතාව සහ වෘත්තීය සමිති ව්‍යාපාරය සමඟ මාගේ දැඩි ශෝකය බෙදා ගනිමි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090313</link>
    <topic>ශ්‍රී ලංකාවේ පිලිපීන කොන්සල්කාර්යාලය තාවකාලිකව වැසේ</topic>
    <author>මහින්ද අලුත්ගෙදර</author>
    <content>ශ්‍රී ලංකාවේ පිහිටි කොන්සල් කාර්යාලය තාවකාලිකව වසා දැමීමට පිලිපීනය තීරණය කර ඇත.බංග්ලාදේශයේ පිලිපීන තානාපති කාර්යාලයට අනුබද්ධව කොළඹ පිහිටුවා තිබූ පිලිපීන කොන්සල් කාර්යාලය මෙලෙස තාවකාලිකව වසා දමා තිබෙන අතර එය කිසිඳු ගැටලුවක් මත නොවන බව විදේශ කටයුතු අමාත්‍යාංශය පවසයි.පිලිපීන රජය මේ තීරණය ගෙන තිබෙන අතර ඉදිරියේ දී එම කොන්සල් කාර්යාලය යළි ආරම්භ කිරීමට ද හැකියාව තිබෙන බව එම අමාත්‍යාංශය පෙන්වා දෙයි.මේ අතර පිලිපීනයට වීසා ඉල්ලුම් කළ ශ්‍රී ලාංකිකයන් අතුරු ක්‍රියාමාර්ග අනුගමනය කරන ලෙස බංගලාදේශයේ පිහිටි පිලිපීන තානාපති කාර්යාලය ඉල්ලීමක් කර ඇත.ඒ අනුව පිලිපීනයට වීසා අයදුම්කිරීමට බලාපොරොත්තු වන පිරිස් පිලිපීනයේ සංක්‍රමණිකයන් පිළිබඳ කාර්යංශයේ නිල වෙබ් අඩවියෙන් අදාළ තොරතුරු ලබා ගන්නා ලෙස ද එම තානාපති කාර්යාලය කියයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090314</link>
    <topic>බස්නාහිර දහම් පාසල්වලටරු. ලක්ෂය බැගින් වූ ආධාර</topic>
    <author>නිරුෂි විමලවීර</author>
    <content>බස්නාහිර පළාතට අයත් සියලු දහම් පාසල්වලට රුපියල් ලක්ෂය බැගින් ආධාර ලබා දීමට කටයතු කරන බව මහ ඇමැති ප්‍රසන්න රණතුංග මහතා ප්‍රකාශ කළේය.බස්නාහිර පළාතේබෞද්ධ කතෝලික , හින්දු සහ ඉස්ලාමීය දහම්පාසල් 2709ක් ක්‍රියාත්මක බව අනාවරණය කළ මහ ඇමැතිවරයා ඒ වෙනුවෙන් රුපියල් ලක්ෂ 2709ක් වෙන්කර ඇති බව පැවසීය."සරුදම් අරුණැල්ල" වැඩසටහන යටතේ සිදු කෙරෙන දහම් පාසල්වලට ආධාර ලබා දීමේ වැඩපිළිවෙළ ආර්ථික ප්‍රවර්ධන කාර්යාංශය මගින් ක්‍රියාත්මක වෙන බව හෙතෙම අනාවරණය කළේය. මෙය 2012 වසරේ සිට අඛණ්ඩව පළාතේ දහම් පාසල් සඳහා ලක්ෂය බැගින් මුදල් ආධාර ලබා දුන් බව සඳහන් කළ ඇමැතිවරයා මෙය තවත් දෙවසරක් අඛණ්ඩව ක්‍රියාත්මක කරන බව කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090315</link>
    <topic>එබෝලා රටට ඒම වැළැක්වීමට කටුනායකගුවන්තොටේ වෛද්‍ය කාර්යාලය සීරුවෙන්</topic>
    <author>සන්ධ්‍යා කරුණාරත්න</author>
    <content>එබෝලා වෛරසය මෙරටට ඇතුළුවීම වැළැක්වීම සඳහා කටුනායක ගුවන්තොටුපළේ ස්ථාපිත කර ඇති විශේෂ සෞඛ්‍ය වෛද්‍ය කාර්යාලය මගින් පැය 24 පුරාම පරීක්ෂණ ක්‍රියාත්මක කරන බව සෞඛ්‍ය අමාත්‍යාංශයේ වසංගත රෝග විද්‍යා අංශය පවසයි.ඒ නිසා මේ වෛරසය සම්බන්ධයෙන් අනියත බියක් ඇති කර නොගන්නා ලෙස එම අංශය මහජනතාවට දැනුම් දෙයි.ඉන්දියානු ජාතිකයන් හයදෙනකුට මාරාන්තික එබෝලා වෛරසය ආසාදිත වී ඇති බවට වාර්තා වන අතර අසල්වැසි ඉන්දියාවෙන් රෝගීන් වාර්තා වන නිසා මෙරට ජනතාව ඒ සම්බන්ධයෙන් අනියත බියක් ඇති නොකර ගත යුතුය. අප්‍රිකානු රටවල සිට ඔවුන් පැමිණ ඇති බවට වාර්තා වේ.වෛරසය මෙරටට ඇතුළු වීම වැළැක්වීම සඳහා අවශ්‍ය සියලුම ආරක්ෂිත පියවර සෞඛ්‍ය අමාත්‍යාංශය මේ වන විටත් රැගෙන තිබේ.එබෝලා වෛරසය මිනිසාට මූලිකවම බෝවන්නට ඇත්තේ අප්‍රිකානු නිවර්තන කලාපයේ වනාන්තරවල වෙසෙන වවුලන්ගෙන් බවට විශ්වාස කෙරේ. වඳුරන්, ගෝරිල්ලන්, චිම්පන්සීන් වැනි සතුන්ගෙන් ද එය ව්‍යාප්ත වන්නට ඇතැයි විශ්වාස කෙරේ.ලයිබීරියාව, සියරාලියෝන්, ගිනියාව, නයිජීරියාව වැනි බටහිර අප්‍රිකානු රටවලින් මෙම රෝගීන් වැඩිපුර වාර්තා වී ඇත.වෛරසය වැළඳුණු පුද්ගලයන් ජිවිතක්ෂයට පත්වීමේ සම්භාවිතාව සියයට 50 සිට සියයට 90 දක්වා ඉහළ අගයක පවතියි.තද උණ, වමනය, පාචනය හා මස්ගොබ වේදනාව වැනි රෝග ලක්‍ෂණ මේ වෛරසය ශරීරගත වීමෙන් ඇති වේ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090316</link>
    <topic>ඉකුත් මාස 8ට නීතිවිරෝධීව මගීන් ප්‍රවාහනය කළබස්රථ 31ක් අධිකරණයට</topic>
    <author>ශීලා උඩුවර</author>
    <content>ගතවූ මාස 8 දී නීති විරෝධීව මගී ප්‍රවාහනයේ යෙදුනු අන්තර් පළාත් බස්රථ 31ක් සම්බන්ධයෙන් අධිකරණ ක්‍රියාමාර්ග ගෙන ඇතැයි ජාතික ගමනා ගමන කොම්ෂන් සභාව කියයි.ඉකුත් ජනවාරි මස 1වැනි දා සිට අගෝස්තු මස 31වැනි දා දක්වා වන කාලයේ දී ජාතික ගගමනා ගමන කොමිෂන් සභාවේ ජංගම පරීක්ෂණ ඒකකය, රථවාහන පොලිසියේ සහාය ඇතිව කළ වැටලීම්වල දී මෙම බස්රථ අල්ලාගෙන තිබේ.මේ අතරින් වැඩිපුරම නීති විරෝධීව මගී ප්‍රවාහනය සිදුකර ඇත්තේ කොළඔ සි‍ට යාපනය, පේදුරුතුඩුව හා මන්නාරම යන ප්‍රදේශ සඳහාය.විවිධ පුද්ගලයන් මෙලෙස නීති විරෝධිලෙස මගීන් ප්‍රවාහනය කිරීම නිසා ටෙන්ඩර් මගින් බලපත්‍ර ලබාගෙන රජයට නියමිත ගාස්තු ගෙවා ධාවනයේ යෙදෙන බස්රථවලට බලපෑමක් එල්ල වී ඇතැයි කොමිෂන්සභාවේ සභාපති රේණුක පෙරේරා මහතා පැවසීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090317</link>
    <topic>කොළඹ-මහනුවර නගරාන්තර දුම්රියටවායුසමනය කළ නැරඹුම් මැදිරියක්</topic>
    <author>ශීලා උඩුවර</author>
    <content>කොළඹ කොටුවේ සිට මහනුවර දක්වා ධාවනය කෙරෙන නගරාන්තර ශීඝ්‍රගාමී දුම්රියට වායුසමීකරණය කළ නැරඹුම් මැදිරියක් ප්‍රවාහන ඇමැති කුමාර වෙල්ගම මහතාගේ ප්‍රධානත්වයෙන් ඊයේ (02) එක් ‍කළේය.මෙම දුම්රිය කොළඹින් පිටත්වෙන්නේ පස්වරු 3.35ට ය. ආසන 44කින් සමන්විත මෙහි සියලු පහසුකම්වලින් සමන්විතය. රත්මලාන දුම්රිය කර්මාන්ත ශාලාවේ මෙය නැරඹුම් තත්ත්වයට ගත හැකි පරිදි සකස් කර ඇති අතර මෙහි ආසනයක මිල රුපියල් 800කි.මෙවැනි සංවර්ධනයන් හඳුන්වා දීමෙන් මගියාට මෙන්ම දුම්රිය සේවයට ඉහළ සේවයක් සිදුවන බව ප්‍රවාහන ඇමැති කුමාර වෙල්ගම මහතා පැවැසීය.දුම්රිය සාමාන්‍යාධිකාරී බී. ඒ. පී. ආරියරත්න, කොටුව දුම්රිය අධිකාරි ඇතුළු නිලධාරීන් සහභාගි වී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090318</link>
    <topic>වසර 10ට වඩා පැරණි බස්ධාවනයට සුදුසු දැයි සොයයි</topic>
    <author>කෝට්ටේ මධ්‍යම සමූහ නන්ද ඒකනායක</author>
    <content>බස්නාහිර පළාතේ මාර්ගස්ථ ප්‍රවාහන අධිකාරිය යටතේ ධාවනයට යොදවා ඇති වසර 10කට වඩා පැරණි බස් රථ 2400ක් පමණ ධාවනයට සුදුසු බස් රථ ලෙස තෝරාගැනීමේ පරීක්ෂණයකට ලක්කර ඇති බව, පළාත් මාර්ගස්ථ ප්‍රවාහන අධිකාරියේ නියෝජ්‍ය සාමාන්‍යාධිකාරී (ධාවන කළමනාකරු) අජිත් රංජිත් මහතා පැවසීය.බත්තරමුල්ල, පළාත් මාර්ගස්ථ ප්‍රවාහන අධිකාරි කාර්යාලයේ පැවැති මාධ්‍ය සාකච්ඡාවකට සහභාගිවෙමින් මේ බව සඳහන් කළ අජිත් රංජිත් මහතා මේ වනවිට කළුතර දිස්ත්‍රික්කයේ පෞද්ගලික බස් රථ පරීක්ෂණයට ලක්කර ඇති බවද, බස් රථ රාශියක ඇති අඩුපාඩු සකස්කර ගැනීමට ඔවුන්ට කාලයක් දෙන අතර, එම කාලය තුළදී අඩුපාඩු සකස්කර ගැනීමට අපොහොසත් වන බස් රථ ධාවනයෙන් ඉවත් කිරීමට කටයුතු කරන බවද කීය.බස් රථවල ගමන්කරන මගීන්ට ඉතිරි කාසි නොදීමේ පැමිණිලි දිනපතාම වාර්තාවන බැවින්, මේ සම්බන්ධයෙන් දැඩි තීන්දු ගැනීමට සිදුවන බවද, බස් මගීන්ට ටිකට් නිකුත් කිරීම සැප්තැම්බර් මාසයේ සිට අනිවාර්ය කර ඇති බැවින්, මාර්ග පරීක්ෂකවරුන්ට මේ පිළිබඳව සොයාබැලීමේ පරීක්ෂණ දැඩි ලෙස පවත්වාගෙන යාමට උපදෙස් ලබාදී ඇති බවද රංජිත් මහතා කියා සිටියේය.මාර්ග පරීක්ෂකවරුන් 60 දෙනෙක් පමණ දැනට සේවය කරන අතර, මෙම පිරිස ප්‍රමාණවත් නොවන බැවින්, ඉදිරියේදී මාර්ග පරීක්ෂකවරුන්, වැඩි කිරීමට සිදුවන බවද, ඇතැම් බස් කොන්දොස්තරවරුන් මගීන්ට කථා කිරීමේදී සීමාව ඉක්මවා යන බැවින් ඒ සම්බන්ධයෙන් පසුගිය කාලයේ පැමිණිලි රැසක් වාර්තාවූ අතර, එවැනි අයට මාලඹේ පුහුණු මධ්‍යස්ථානයට යවා දින 5ක අංගසම්පූර්ණ පුහුණුවක් ලබාදෙන බවද රංජිත් මහතා වැඩිදුරටත් සඳහන් කර සිටියේය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090319</link>
    <topic>බස්නාහිර උපකාරක පන්ති නියාමනයටපළාත් අධ්‍යාපන ප්‍රඥ්ඥතියට සංශෝධන</topic>
    <author>නිරුෂි විමලවීර</author>
    <content>බස්නාහිර පළාතේ පෞද්ගලික උපකාරක පන්ති නියාමනය සදහා පළාත් අධ්‍යාපන ප්‍රඥ්ඥතිය සංශෝධනය කෙරේ.පළාතේ පවත්වා ගෙන යන දහස් සංඛ්‍යාත පෞද්ගලික උපකාරක පන්තිවල ප්‍රමිතිය පිළිබඳ ප්‍රශ්න පැන නැගී ඇතැයි ද අවශ්‍යවාතාශ්‍රය , ඉඩකඩ , ආලෝකය , ජලය , වැසිකිළි සහ කැසිකිළි පහසුකම් අවම මට්ටමක පවතින බවද බස්නාහිර පළාත් අධ්‍යාපනඅමාත්‍යාංශයේ ලේකම් එම්.ඒ.බී දයා සෙනරත් මහතා අනාවරණය කරයි.මීට අදාළ නව රෙගුලාසි සැකසීමට අදාළ නීති අංශ වෙත උපදෙස් ලබා දී ඇතැයි කී ඒ මහතා නීති කෙටුම්පත ලැබුණු වහාම එයපළාත් සභාවට ඉදිරිපත් කරන බව ප්‍රකාශ කළේය.බස්නාහිර පළතේ ඇතැම් උපකාරක පන්තිවලට සහභාගිවන දරුවන් මහත් අසීරුතාවෙන් පසුවන බව තහවුරු වී ඇතැයි ද හෙතෙම පැවසීය.‍උපකාරක පන්තිවල ප්‍රමිතිය සම්බන්ධයෙන් ලැබුණු පැමිණිලි පිළිබඳ සළකා බැලු බස්නාහිර මහ ඇමැති ප්‍රසන්න රණතුංග මහතාමේ තීරණය ගත් බව ඒ මහතා වැඩි දුරටත් කීය.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090320</link>
    <topic>කොළඹ ජාත්‍යන්තර සිනමා උළෙලඅභිමානවත් අයුරින් ඇරැඹේ</topic>
    <author>අනුර ප්‍රේමලාල්</author>
    <content>කොළඹ ජාත්‍යන්තර සිනමා උළෙල ඉතාමත් උත්සවශ්‍රීයෙන් හා අලංකාරවත් අයුරින් සිනමා ප්‍රේක්ෂකයන්ගේහරසර මැද අභිමානවත් අයුරින් කොළඹ රීගල් සිනමා ශාලාවේ දී ඊයේ(02) ආරම්භ විය.සියලු කලාකරුවන් රතුපලසක් මතින් සිනමා ශාලාවට කැඳවීම කැපිපෙනෙ සිදුවීමක් විය. රටේ සියලු සිනමා ප්‍රේක්ෂක ප්‍රජාවට ‍මෙම උළලේ ප්‍රදර්ශනය කරන චිත්‍රපට නරඹන්නයි මෙය සංවිධානය කරන් ශ්‍රී ලංකා සිනමාකරුවන්ගේ සංසදය ‍සිනමා ප්‍රේක්ෂක ප්‍රජාවගෙන් ඉල්ලා සිටියි.මෙහිදි කතා කළ චිත්‍රපට අධ්‍යක්ෂ ප්‍රසන්න විතානගේ මහතා ජපානයේ ඔකිනාවා ආයතනයේ අධාර ඇතිව ආරම්භවු මේ සිනමා උළෙලට මෙරටිනුත් සෑහෙන උදව් උපකාර ලැබුණු අතර මේ සිනමා උළෙල දේශීය සිනමාවේ හැරවුම් ලක්ෂය වේවායි සුබ ප්‍රාර්ථනා කළේය.මෙහිදි කතා කළ චිත්‍රපට අධ්‍යක්ෂවරයා- අද පෙරවරුවේ අපේ මහ සිනමාකරු ලෙස්ටර් ජේම්ස් පීරිස් මහතාට මෙම උ‍ළලේ ප්‍රදර්ශනය කරන සිනමාපට නාමාවලිය පිළිගැන්වු අතර අද කොළඹ ජාත්‍යාන්තර සිනමා උළෙලට සහභාගිවන සියලු කලාකරුවන් රතුපලස මගින් රීගල් සිනමාශාලාවට කැඳවීම විශේෂයක් බව පැවසීය.මේ සිනමා උළෙල මින් ඉදිරියට සෑම වසරකට වරක් පැවැත්වීමට කටයුතු කරන අතර මෙවර ලැබු අත්දැකීම් ඔස්සේ ලබන වසරේ තවත් ඉතා ශක්තිමත්ව උත්සවසිරියෙන් මේ සිනමා උළෙල පවත්වන අතර අපේ රටේ සිනමා ප්‍රේක්ෂකයින්ට මේ ලැබුණු අවස්ථාවෙන් විපුල ප්‍රයෝජන ගත හැකි බව කීවේය.මෙහිදි අදහස් දැක්වු චිත්‍රපට අධ්‍යක්ෂ අනුරුද්ධ ජයසිංහ මහතා සිනමාව අධ්‍යනය කරන රස වින්දනය උසස් කර ගැනිමට උත්සහ කරන අයට මේ සිනමා උළෙල ඉතා වැදගත් බව කීවේය.‍සිනමා කැමරා ශිල්පි මහින්ද පාලිත මහතා අපේ රටේ සිනමා සංස්කෘතියක් ඇතිකරමින් අපේ සිනමාව වරධනය කර ගැනිමට මේ අවස්ථාව ප්‍රයෝජනයට ගත හැකි බව පෙන්වාදුන්නේය. අද සිට කොටුව රීගල්, චිත්‍රපට සංස්ථා පරිශ්‍රයේ තිබෙන තරංගණි,මැජිස්ටික් සිටි, ආකේඩ් හි එම්පයර් හා ජර්මානු සංස්කෘතික මධ්‍යස්ථානයේදි සිනමාපට නැරඹිය හැකි බව සංවිධායකයෝ පවසති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090321</link>
    <topic>අභියෝග සමඟ පෙරට-ශ්‍රී ලංකා පොලිසිය</topic>
    <author/>
    <content>148 වෙනි පොලිස් දිනය සැප්තැම්බර් මස 03 අද දිනට යෙදී ඇත. බ්‍රිතාන්‍ය පාලකයන් විසින් අප රටේ පොලිස් සේවය 1866 සැප්තැම්බර් මස 03 වන දින ව්‍යවස්ථාපිතව පිහිටුවන ලද්දේ මීට වසර 148කට පෙරයි. ප්‍රතිශ්ඨාපිත පොලිස් බළකායේ ප්‍රථම පොලිස්පති වූයේ බ්‍රිතාන්‍ය ජාතික පී.ඩබ්.ආර්. කැම්බල් මහතා වන අතර වර්තමාන පොලිස්පති එන්.කේ ඉලංගකෝන් මහතා 33 වන පොලිස්පතිවරයා වේ.පොලිස් (POLIS) යන වචනය ප්‍රථමයෙන් නිර්මාණය වූයේ ප්‍රංශ ශබ්ද කෝෂය තුළයි. එහි අර්ථය සිවිල් පරිපාලනයේ ආරක්ෂකයා යන්නයි. අභ්‍යන්තර යුද්ධයක් නොමැති සිවිල් පරිපාලනය සහිත රටක පොලිසිය තරම් අභියෝග වලට මුහුණදෙන වෙනත් ආයතනයක් නොමැත. අවුරුදු 30ක යුද්ධයෙන් පසු සිවිල් පරිපාලනය ස්ථාපිත වී ඇති පශ්චාද් යුද සමයේ ශ්‍රී ලංකා පොලිසියටද අභියෝග රැසකට මුහුණදීමට සිදුවී ඇත.සාමාන්‍යයෙන් වෙනත් රටවල පොලිස් සංවිධානයක රාජකාරී වන්නේ අපරාධ විමර්ශනය, අපරාධ වැළැක්වීම, නීතිය හා සාමය පවත්වාගෙන යාම සහ රථවාහන පාලනය වේ. එසේ වුවද ලාංකීය පොලිස් නිලධාරියෙකුගේ භූමිකාව ඊට වඩා සංකීර්ණ වේ. වර්තමානය වන විට ඉහත මූලික පොලිස් රාජකාරී වලට අමතරව ඩෙංගු උවදුර දුරු කිරීම, වන සම්පත ආරක්ෂා කිරීම, වෙරළ ආරක්ෂණය, වැලි ජාවාරම් පිටු දැකීම, වන සතුන්ගේ ආරක්ෂාව වැනි පරිසරයට අදාළ නීතින් ක්‍රියාත්මක කිරීමට වෙනම ආයතන තිබුණද එම නීතින් පොලිසිය මඟින් ක්‍රියාත්මක කරවිය යුතු බව මහජන අපේක්ෂාවයි.මීට අමතරව මෑතදී අනාරක්ෂිතව තිබූ දුම්රිය හරස් මාර්ග වල ආරක්ෂාව තහවුරු කිරීමද පොලිසිය වෙත භාරදී ඇත. මෙම කාර්යන් සියල්ල විධායකය හෝ ව්‍යවස්ථාදායකය හෝ මේ රටේ පොදු මහජනතාව විසින් අප වෙත භාරදී තිබීම ගැන අප අතිශයින් සතුටු වන්නෙමු. යුරෝපා රටවල පොලිස් සංවිධාන අපරාධ වැළැක්වීම අපරාධ විමර්ශනය හා රථවාහන පාලනය හැරුණු විට වෙනත් රාජකාරී ඉටු නොකරයි. ඉන්දියාවේද බහුවිධ රාජකාරී පොලිසිය විසින් සිදු කරනු ලැබුවද ඒ සඳහා වෙන වෙනම ව්‍යුහයන් සකසා ඇත.නමුත් අප රටෙහි 84000කට ආසන්න පිරිසකගෙන් සමන්විත පොලිස් බළකාය මේ සියලු රාජකාරී ඉටු කරනු ලබන අතර විශේෂ කාර්ය බළකාය පොලිස් රාජකාරී මෙන්ම සොල්දාදුවෙකුගේ භූමිකාවද නිරූපණය කරයි.අප ජනතාව වෙනුවෙන් පැය 24 පුරා දූවිලි අව්වැසි නොතකා නිදිවර්ජිතව රාජකාරි සිදු කරන්නෙමු. එසේ වුවද පොලිස් නිලධාරියා යනු මේ සමාජයේම කොටසක් ලෙස දකින්නට සිතන්නට සමහරෙක් කැමති නැත.එයට හේතුව අධිරාජ්‍යවාදය විසින් සහ නූතන මත මඟින් පොලිසිය සම්බන්ධයෙන් නිර්මාණය කර ඇති ආකල්පයි. පොලිසිය වැටලීම් සිදු කර අපරාධකරුවන් අත්අඩංගුවට ‍ගනු ලබන්නේ පොලිස් නිලධාරීන්ගේ පෞද්ගලික ප්‍රයෝජනය සඳහා නොව මේ රටේ ජනතාවගේ දේපළ හා ජීවිත ආරක්ෂා කිරීම සඳහා යන ආකල්පය සමහරුන් තුල නැත.එමෙන්ම පටු වාසි සඳහා සමහරුන් පදනමක් නොමැතිව පොලිසිය වෙත චෝදනා එල්ල කරමින් අපරාධ රැල්ලක් ඇති බව ප්‍රකාශ කරයි. නමුත් එය සම්පූර්ණ අසත්‍යයකි. වර්ෂයෙන් වර්ෂය ජනගහන වර්ධනයක් තිබුණද අපරාධ වල වර්ධනයක් සිදු නොවී පවත්වාගෙන යෑමට අප සමත් වී ඇත. 2004 සිට 2013 දක්වා වර්ෂ 10ක අපරාධ සන්සන්දනය කිරීමේදී පෙනී යන්නේ අපරාධ රැල්ලක් නොව අපරාධ වල අඩුවීමක් ඇති බවයි.වර්ෂය වාර්තා වූ අපරාධ සංඛ්‍යාව2004 569822005 593912006 611962007 564542008 608702009 573402010 575602011 543672012 571622013 55349තවද අප රටේ පුද්ගලයින් 100000කට අපරාධ වින්දිතයින් බවට පත්වීමේ සාමාන්‍ය 360ක් වේ. එය අමෙරිකා එක්සත් ජනපදයේ මහා බ්‍රිතාන්‍යයේ ඔස්ට්‍රේලියාව හා ඉන්දියාවේ පහත පරිදි වේ.පුද්ගලයන් 100000කට අපරාධ වින්දිතභාවයවර්ෂය අමෙරිකා එක්සත් ජනපදය මහා බ්‍රිතාන්‍ය ඔස්ට්‍රේලියාව ඉන්දියාව ශ්‍රී ලංකාව2004 387 2704 956 551 3372005 387 2767 990 453 3252006 404 2283 1009 453 3182007 431 2969 1015 502 3472008 458 2826 965 513 3242009 471 2691 958 569 3462010 480 2356 921 567 3472011 470 2134 666 518 370ඉහත කරුණු අනුව ලෝකයේ අනෙක් රටවල් සමඟ සැසඳීමේදී අපරාධ වැළැක්වීම මඟින් අප ඉදිරියෙන් සිටින්නෙමු.එමෙන්ම මනුෂ්‍ය ඝාතනය යන වරද බරපතළම අපරාධය වේ. එසේ වුවද පසුගිය අවුරුදු 10ක කාලය තුළ මනුෂ්‍ය ඝාතන සම්බන්ධයෙන් සලකා බැලීමේදී 2004 වර්ෂයට සාපේක්ෂව 2013 වර්ෂයේ 54% කින් අඩු වී ඇත.වර්ෂය මනුෂ්‍ය ඝාතන2004 12882005 12192006 20442007 16612008 14882009 9582010 7452011 7082012 6462013 585යුද්ධය නිසා අවුරුදු 30ක් ආයුධ සංස්කෘතියෙන් පෝෂණය වූ රටක මේ ආකාරයෙන් මනුෂ්‍ය ඝාතන අඩුකර ගැනීමට හැකිවීම අප ලද ජයග්‍රහණයකි.ජනගහණය වර්ධනය වී ඇත. යතුරුපැදි හා ත්‍රීරෝද රථ සමග ශ්‍රී ලංකාවේ වාහන ප්‍රමාණය ලක්ෂ 50කට ආසන්නය. මාර්ග පද්ධති වසරින් වසර පුළුල් වී ඇත. එසේ වුවද රිය අනතුරු වසරින් වසර අවම කර ගැනීමට අපගේ රථවාහන රාජකාරී කරන නිලධාරීන් ක්‍රියා කර ඇත. ඒ පිළිබඳ දත්ත පහත පරිදි වේ.වර්ෂය මාරක අනතුරු බරපතළ තුවාල අනතුරු සුළු තුවාල අනතුරු අලාභ අනතුරු මුළු අනතුරු2004 2055 4225 13140 31588 510082005 2101 4794 13218 20419 405322006 2069 4729 12158 14801 337572007 2224 5082 11860 12816 319822008 2176 4941 11288 11459 298642009 2263 5379 10945 14507 330942010 2579 6124 12560 16390 376532011 2498 6965 13196 17599 402582012 2317 7209 14680 17939 421452013 2190 6870 13525 15292 378772014.01.01 සිට 2014.07.31 දක්වා 1321 3909 7563 8032 20825පොලිස් නිලධාරීන්ගේ කැපවීම අපරාධ විමර්ශනය පිළිබඳ ඇති කුසලතාවය නිවැරැදි මෙහෙයවීම හා නායකත්වය තුළින් අපරාධ මෙන්ම රිය අනතුරු මේ ආකාරයට අඩු කර ගැනීමට අපට හැකියාව ලැබී ඇත.‍එමෙන්ම ඉතිහාසයේ වෙන කවරදාටත් වඩා මත්ද්‍රව්‍ය පිළිබඳ වැටලීම් සිදු කරන ලද්දේ 2013 හා 2014 වර්ෂ වලදීය. 2010 සිට අත්අඩංගුවට ගත් ප්‍රමාණ පහත පරිදි වේ.වර්ෂය අත්අඩංගුවට ගත් හෙරොයින් ප්‍රමාණය (Kg) හෙරොයින් සම්බන්ධව අත්අඩංගුවට ගත් පුද්ගලයින් ගණන2010 139.52 89252011 31.36 138762012 30.65 159682013 316.72 232152014.01.01 සිට 2014.08.25 දක්වා 292 16005මත්ද්‍රව්‍ය සම්බන්ධ දැවැන්ත මෙහෙයුම් ක්‍රියාත්මක වන විට කිසිදු හේතුවක් නොමැතිව අත්අඩංගුවට ගන්නා මත්ද්‍රව්‍ය නැවත ජාවාරම්කරුවන් අතට පත්වන බවට බොරු ප්‍රචාර ගෙන යනු ලැබේ. මෙම ප්‍රචාර සඳහා මත්කුඩු ජාවාරම්කරුවන් විසින් විවිධ පුද්ගලයින් (ඔවුන් දැනුවත්ව හෝ‍ නොදැනුවත්ව) යොදවා ගෙන මත්ද්‍රව්‍ය අත්අඩංගුවට ගන්නා නිලධාරීන් අධෛර්යයට පත් කරනු ලබයි. මේ හා සමාන ක්‍රියාදාමයක් ගෞතමාලා, මෙක්සිකෝ, එල්සැල්වදෝර් ආදි රටවලද මත්ද්‍රව්‍ය ජාවාරම්කරුවන් විසින් ක්‍රියාත්මක කරනු ලබයි. එසේ වුවද මෙම සියලු අභියෝග ජයගෙන මතින් තොර ලංකාවක් බිහි කිරීමට අප ඇප කැප වන්නෙමු.තවද පොලිස් සේවයේ මානව සම්පත් වර්ධනය කර එමගින් මහජන අපේක්ෂාවන් මුදුන්පත් කරන්නට (2008 සිට 2014) 21332 තරුණ තරුණියන් පොලිස් සේවයට බඳවා ගෙන ඇත. විශේෂයෙන්ම බහුවාර්ගික සංහිදියාව ඇති කිරීමේ අරමුණින් ප්‍රථම වතාවට දමිළ මාධ්‍යයෙන් උප පොලිස් පරීක්ෂකවරුන් 48 දෙනෙකු 2012 වර්ෂයේ බඳවා ගත් අතර 2008 වර්ෂයේ සිට 1200 කට ආසන්න දමිළ මාධ්‍ය නිලධාරීන් බඳවා ගෙන ඇත. තවද 3000කට ආසන්න සිංහල මාධ්‍ය පොලිස් නිලධාරීන්ට දෙමළ භාෂා පුහුණුව ලබාදී දෙමළ භාෂාව කතා කරන ජනතාව සිටින පොලිස් ස්ථාන බල ප්‍රදේශවලට අනුයුක්ත කර ඇත. මෙමගින් සිංහල මෙන්ම දෙමළ භාෂාවෙන් පොලිස් ස්ථාන ‍සමග තම රාජකාරී ඉටුකර ගැනීමට මහජනතාවට අවස්ථාවක් සලසා දී ඇත.තවද ජනතාවගේ සහභාගීත්වයෙන් පොලිස් රාජකාරී ඉටු කිරීමේ ප්‍රජා පොලිස් ක්‍රමය, යුද්ධයෙන් පසුව සෘජුවම ස්ථාපිත කරන ලද අතර මහා බ්‍රිතාන්‍ය රජයේ අනුග්‍රහය යටතේ ස්කොට්ලන්ත පොලිස් විශේෂඥයින් ඒ සඳහා දායකත්වය ලබාදෙන ලදී. මේ හැරුණු විට පොලිස් නිලධාරීන්ගේ වෘත්තිමයභාවය දියුණු කිරීම සඳහා ජාතික පොලිස් අභ්‍යාස ආයතනය පිහිටුවා ඇති අතර එය උපාධි ප්‍රදානය කරන ආයතනයක් බවට පත්වෙමින් පවතී. එමෙන්ම ශ්‍රී ලංකාව පුරා එය උපාධි ප්‍රදානය කරන ආයතනයක් බවට පත් වෙමින් පවතී.එමෙන්ම ශ්‍රී ලංකාව පුරා නව පොලිස් ස්ථාන රැසක් ඉදිවෙමින් පවතී. මහජන අවශ්‍යතා සපුරාලීමට මෙම කාලය තුළ 119 ව්‍යාපෘතිය පුළුල් කළ අතර පොලිස්පති උපකාරක මැදිරි සේවාවද අලුතින් හඳුන්වා දෙන ලදී. එමෙන්ම ශ්‍රී ලංකාවේ 437 ක් වූ සියලු පොලිස් ස්ථාන VPN (තොරතුරු හුවමාරුව වේගවත් කිරීම ) ජාලය හරහා සම්බන්ධ වී ඇත.148 වෙනි වසරට පා තබන ශ්‍රී ලංකා පොලිසිය කොතරම් අභියෝග හමුවේ වුවද මේ රටේ ජනතා අපේක්ෂා ඉටු කරන්නට කටයුතු කර ඇද්දැයි ඉහත කරුණු මගින් සනාථ වනු ඇත. සාපේක්ෂව අපරාධ රිය අනතුරු අඩු වී ඇත්නම් එමගින් පොලිස් සේවයේ කාර්යක්ෂමතාවය වටහා ගත හැක.පොලිස් සේවයේ ආරම්භයේ සිට අද දක්වා ස්වකීය රාජකාරී ඉටු කිරීමේදී ‍පොලිස් නිලධාරීන් 3107 දෙනෙකු තම ජීවිත පරිත්‍යාග කර ඇත. අතීතයේදී වර්තමානයේ මෙන්ම අනාගතයේදීද ඔබ වෙනුවෙන් මහජන සේවකයින් ලෙස ඔබගේ ජීවිත හා දේපළ ආරක්ෂා කරන්නට මාර්ග ආරක්ෂාව තහවුරු කරන්නට අපරාධ අනතුරු හා මතින් තොර ලංකාවක් බිහි කරන්නට 'නොනිමි මෙහෙවරක' නියුතු වන අපි ඒ සඳහා දිවි හිමියෙන් කැප වන බවට ප්‍රතිඥා දෙන්නෙමු.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090322</link>
    <topic>ව්‍යාපාරිකයා පැහැරගෙන ගොස්කප්පම් ඉල්ලූ තරුණයන් රිමාන්ඩ්</topic>
    <author>මල්වාන සමූහ</author>
    <content>බලංගොඩ ප්‍රදේශයේ ව්‍යාපරිකයකු පැහැර ගෙන ගොස් සිරකර තබාගෙන කිරිබත්ගොඩ නගරයට පෞද්ගලික බැංකුව තිබෙන ඔහුගේ ගිණුමෙන් රුපියල් ලක්ෂ දොළහක මුදලක් කප්පන් ලෙස ලබා ගැනීමට තැත්කළ බව කියන තරුණයින් දෙදෙනකු ලබන 10 වැනිදා දක්වා රක්ෂිත බන්ධනාගාරගත කරන ලෙස මහර මහේස්ත්‍රාත් දර්ශිකා විමලසිරි මෙනෙවිය ඊයේ (02) නියම කෙළේය.බියන්විල පදිංචි කේ.ජී. කමල් ප්‍රියදර්ශන හා දෙල්ගොඩ පදිංචි එස්.කේ. උපුල් චානක ජයදේව යන තරුණයින් දෙදෙනා මෙසේ තවදුරටත් රක්ෂිත බන්ධනාගාර ගත කළහ.මේ නඩුව යළි කැඳවූ විට කිරිබත්ගොඩ පොලිසියේ සැරයන් ජයන්ත මහතා (32873) අධිකරණයට කරුණු දක්වමින් මෙසේ කීය.මේ ව්‍යාපාරිකයාට දිගින් දිගටම මරණ තර්ජන එල්ල වනු බව පවසනවා. නාදුනන යතුරු පැදි කරුවන් ඔහු පසුපස එන බව කියනවා. මේ ගැන එම ව්‍යාපාරිකයා බලන්ගොඩ පොලිසියට පැමිණිළි කැර තිබෙනවා. මේ සිද්ධිය සම්බන්ධව තවත් සැකකරුවන් දෙදෙනෙකු ද අත්අඩංගුවට ගැනීමට තිබෙනවා. මේ ව්‍යාපාරිකයාට ගිනි අවියක් එල්ලකැර තර්ජනය කළ අවස්ථාවක්ද තිබෙනවා.එම ගිනි අවිය තිබෙන්නේ දැනට සැඟවී සිටින සැකකරුවන් ළඟයි. ඒ හේතුවෙන් ව්‍යාපාරිකයා බිය වී අද දින අධිකරණයට පැමිණ නැහැ. බලංගොඩ පොලිසියට කරන ලද පැමිණිල්ල සම්බන්ධව එම පොලිසියද දැන් විමර්ශන කටයුතු කරගෙන යනවා. ඒ නිසා මේ නඩුව බලංගොඩ අධිකරණයට යොමු කරන ලෙසට ඉල්ලා සිටිනවා.මෙහිදී මහේස්ත්‍රාත්වරිය පැවසුවේ මේ නඩුව වෙනත් අධිකරණයකට යොමු කිරීමට නම් ඒ සඳහා හේතුවන කරුණු ලිඛිතව කැලණිය ජ්‍යෙෂ්ඨ පොලිස් අධිකාරිවරයාගේ මාර්ගයෙන් අධිකරණයට ඉදිරිපත් කළ යුතු බවයි.වැඩිදුර විභාගය ලබන 16 වැනි දිනට කල් තබනු ලැබුවාය.කිරිබත්ගොඩ පොලිසිය පැමිණිල්ල මෙහෙයවූ අතර සැකකරුවන් වෙනුවෙන් නීතිඥවරුන් වන මහේෂ් කටුලන්ද මහතා හා චන්ද්‍රා බස්නායක මහත්මිය ඇතුළු නීතිඥවරුන් කණ්ඩායමක් පෙනී සිටියහ.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090323</link>
    <topic>නීතිපති දෙපාර්තමේන්තුවටමහල් අටක නව ගොඩනැඟිල්ලක්</topic>
    <author>රන්ජිත් පද්මසිරි</author>
    <content>නීතිපති දෙපාර්තමේන්තුවට රුපියල් දසලක්ෂ 1200ක වියදමින් මහල් 8ක නව ගොඩනැඟිල්ලක් ලබාදීමට ආණ්ඩුව කටයුතු යොදා තිබේ. දෙපාර්තමේන්තුවේ නීති නිලධාරීන්ගේ සංඛ්‍යාවට තවත් නිලධාරීන් 130ක් බඳවා ගැනීමට අනුමැතිය ලබා දීම නිසා එම නිලධාරීන්ට අවශ්‍ය පහසුකම් ලබා දීම සඳහා මේ නව ගොඩනැගිල්ල ඉදිකරනු ඇත.නව ගොඩනැගිල්ල උපරිමාධිකරණ සංකීර්ණය අසල ඉදිකෙරේ. ඒ සඳහා මුල්ගල් තැබීම ලබන 5වන දින උදේ 9.30ට අගවිනිසුරු මොහාන් පීරිස් හා නීතිපති පාලිත ප්‍රනාන්දු යන මහත්වරුන්ගේ ප්‍රධානත්වයෙන් සිදුකෙරේ.වසර 128කට වැඩි ඉතිහාසයක් ඇති නීතිපති දෙපාර්තමේන්තුව විසින් ශ්‍රී ලංකාවේ යුක්තිය පසඳලීමේ කාර්ය භාරය සඳහා සුවිශේෂී දායකත්වයක් දක්වන ආයතනයක් වන අතර, වර්තමානයේ ශීඝ්‍රයෙන් ඉහළ ගොස් ඇති අපරාධ නඩු සහ සිවිල් නඩු ඉතා ඉක්මණින් ඉටු කරදීම සඳහා එහි කාර්ය මණ්ඩලය වැඩිකිරීමට තීරණය කර ඇත.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090324</link>
    <topic>පරිභෝජනයට නුසුදුසු ආහාර බෙදා හැරියොත් වැඩ වරදී</topic>
    <author>විජයානි එදිරිසිංහ</author>
    <content>මිනිස් පරිභෝජනයට නුසුදුසු ආහාර වර්ග නිෂ්පාදනය, අලෙවිය, ආනයනය සහ බෙදා හරින්නන්ට ‍එරෙහිව නීතිය තදින්ම ක්‍රියාත්මක කරන ලෙසට නියෝග කරමින් ඊට අදාළ ගැසට් පත්‍රය පාරිභෝගික අධිකාරිය මඟින් ඊයේ (02) නිකුත් කොට තිබේ.සමුපකාර හා අභ්‍යන්තර වෙළෙඳ ඇමැති ජොන්ස්ටන් ප්‍රනාන්දු මහතාගේ නියෝගය අනුව පාරිභෝගික අධිකාරියේ සභාපති රුම් මර්ෂුක් මහතා පෙරේදා (01) සිට ක්‍රියාත්මක වන පරිදි අංක 1875/38 දරන විශේෂ ගැසට් පත්‍රය පසුගිය 15වැනි දින මේ ගැසට් පත්‍රය නිකුත් කැර ඇත.ඒ අනුව 2003 අංක 09 දරන පාරිභෝගික කටයුතු පිළිබඳව අධිකාරියේ 10 (1) ආ 11 වැනි වගන්තියට බලතල ප්‍රකාරව කටයුතු කරමින් සියලු නිෂ්පාදකයන්, ආනයනය කරුවන්, බෙදාහරින්නන්, සැපයුම් කරුවන්, හා වෙළෙඳුන් තම ව්‍යාපාර ක්‍රියාව තුළදී විකිණීමට නුසුදුසු අයෝග්‍ය බවට හෝ කල් ඉකුත් වූ මනුෂ්‍ය පරිභෝජනයට නුසුදුසු බවට හඳුනාගත් භාණ්ඩ කිසිදු ආකාරයකින් හෝ විකිණීමට ඉදිරිපත් කරනු ලබන හෝ විකිණීම සඳහා ප්‍රදර්ශනය කරනු ලබන අනිකුත් භාණ්ඩ සමඟ එක්ව හෝ එකට යාව හෝ තැබීම ගබඩා කිරීම හෝ එක්රැස් කිරීම නොකළ යුතු බවට විධාන අංක 52 යටතේ විධානය කර ඇත.පසුගිය කාලයේ පාරිභෝගික අධිකාරිය මඟින් සිදුකළ පරීක්ෂා කිරීම්වලදී මනුෂ්‍ය පරිභෝජනයට නුසුදුසු භාණ්ඩ විකිණීමට තබා ඇති භාණ්ඩ සමඟ ගබඩා කැර තිබී ඇති බව අනාවරණ්‍ය වී තිබිණි.මෙම නියෝගය කඩකරන සියලුම නිෂ්පාදකයින්, ආනයනකරුවන්, බෙදාහරින්නන්, සැපයුම්කරුවන් හා අලෙවි කරන වෙළෙඳුන්ට එරෙහිව නීතිය උපරිමයෙන් ක්‍රියාත්මක කරන බව පාරිභෝගික අධිකාරිය පවසයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=n14090325</link>
    <topic>කොස්තාපල්ගේ වැඩ තහනම් කරලා</topic>
    <author>ශිරෝමි අබයසිංහ</author>
    <content>කම්කරුවන්ට අයත් වැඩ කිරීමට ස්ථානාධිපතිවරයා තමන්ට නියෝග කිරීම සම්බන්ධයෙන් රූපවාහිණි නාලිකාවකට ප්‍රකාශ කෙළේ යැයි චෝදනා කැර කොළඹ දකුණ -3 සහකාර පොලිස් අධිකාරිවරයා තමා‍ගේ වැඩ තහනම් කැර ඇතැයි සඳහන් කරමින් බොරැල්ල පොලිසියේ කොස්තාපල් සුමිත් කුමාරවංශ මහතා ‍ශ්‍රේෂ්ඨාධිකරණය හමුවේ මුලික අයිතිවාසිකම් පෙත්සමක් ගොනු ‍කෙළේය.‍අවුරුදු පහකට පෙර හදිසි අනතුරකට මුහුණ පා සිටින තමාට පොලිස් වෛද්‍ය මණ්ඩලය කාර්යාල රාජකාරි පමණක් නිර්දේශ කැර තිබියදි බොරැල්ල පොලිස් ස්ථානාධිපතිවරයා පොලිසියේ වැසිකිලි සේදීම , අතු ගෑම, තණකොල කැපීම කුණු රොඩු පිච්චීම ඇතුළු කම්කරු වැඩ තමන්ටත් කොස්තාපල් ගම්මන්පිලටත් පැවරූ බව සඳහන් කරන පෙත්සම්කරු ඔවුන් දෙදෙනා පොලිසියේ එළිමහනේ වැඩ කරමින් සිටියදි නන්නාඳුනන පුද්ගලයකු පැමිණ විස්තර විමසූ බවත් එම අවස්ථාවේදී ඔවුන් පැවසූ දේ රූපවාහිණි නාලිකාවක ප්‍රවෘත්ති ප්‍රකාශයේ ඇතුළත් වූ බවත් සඳහන් කරයි.එම පුද්ගලයා වීඩියෝ කැමරාවක් හෝ මයික්‍රෆෝනයක් භාවිතා නොකළ අතර පටිගක කිරීමක් සිදු කෙළේ යැයි තමන් දැන නොසිටි බවත් පවසන පෙත්සම්කරු රහසිගත පටිගත කිරීමක් සිදු කළ බව ප්‍රවෘත්ති ප්‍රකාශයේදී සඳහන් කළ බවත් පවසයි.කෙසේ වෙතත් මාධ්‍යයට අදහස් ප්‍රකාශ කෙළේ යැයි තමන්ගේ වැඩ තහනම් කෙරුණු නමුදු කොස්තාපල් ගම්මන්පිල‍ගේ වැඩ තහනම් නොකෙරුණු බවද අභියාචනයන් ඉදිරිපත් කළ අවස්ථාවේදී එය භාර ගැනීම ස්ථානාධිපතිවරයා ප්‍රතික්ශේප කළ බවත් පවසයි.පොලිස් කොස්තාපල්වරයකු කම්කරු සේවයේ යෙදවීම දෙපාර්තමේන්තු රෙගුලාසි උල්ලංඝණය කිරීමක් බවද සඳහන් කරන පෙත්සම්කරු වැඩ තහනම් කිරීමේ නියෝගය අවලංගු කැර නැවත තමා සේවයේ යොදවන ලෙස බලධාරීන්ට නියම කරන‍ ලෙසත් තමාගේ මූලික අයිතිවාසිකම් උල්ලංඝණය කිරීම සම්බන්ධයෙන් වගඋත්තරකරුව‍න්ගෙන් රුපියල් ලක්ෂ පහක වන්දියක් ලබා දෙන ලෙසත් ඉල්ලා සිටියි.කොළඹ දකුණ -3 සහකාර පොලිස් අධිකාරි රොෂාන් ඩයස්,බොරැල්ල ස්ථානාධිපති සරත් ප්‍රේමචන්ද්‍ර, විනය සහ හැසිරීම භාර නියෝජ්‍ය පොලිස්පතිවරයා,බස්නාහිර පළාතේ ජ්‍යෙෂ්ඨ නියෝජ්‍ය පොලිස්පතිවරයා කොළඹ දකුණ ජ්‍යෙෂ්ඨ පොලිස් අධිකාරිවරයා සහ පොලිස්පතිවරයා වගඋත්තරකරුවෝ වෙති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409031</link>
    <topic>කරන්දෙණිය දොස්තර ඝාතනයේ තෙවැනි සැකකරු ළඟ තිබී හසු වූ ගිනි අවියේ මැද කොටස ගලවලා</topic>
    <author>විශේෂ ලියුම්කරුවකු විසිනි</author>
    <content>ඇල්පිටිය නොවිසුඳුණු අපරාධ ඒකකය මඟින් බද්දේගම හරාලා උත්සව ශාලාවේ තිබී අත්අඩංගුවට ගත් ටී-56 වර්ගයේ ගිනි අවියේ ප්‍රධාන ක්‍රියාකාරී කොටස ගලවා බද්දේගම පොලීසියට භාර දී ඇති බව පොලිස් ආරංචි මාර්ගවලින් දැනගන්නට ඇත.ඉකුත් 16 වෙනි දින ඇල්පිටිය නොවිසුදුනු අපරාධ ඒකකයට ලැබුණු තොරතුරකට අනුව බද්දේගම හරාලා උත්සව ශාලාව වැටලූ අවස්ථාවේ එහි තිබී ටී56 ගිනි අවියක් සමඟ එයට යොදන පතුරම් ගැබක් අත්අඩංගුවට ගෙන තිබේ.මේ ගිනි අවිය අත්අඩංගුවට ගෙන ඇල්පිටිය නොවිසුදුනු අපරාධ ඒකකයට ගෙන යාමෙන් පසුව ටී-56 ගිනි අවියේ ප්‍රධාන ක්‍රියාකාරි පද්ධතිය නොමැතිව බද්දේගම පොලීසියට භාර දී ඇති බවත් ප්‍රධාන ක්‍රියාකාරී පද්ධතිය නොමැතිව බද්දේගම පොලීසියෙන් භාර ගත් බවට සටහන් යොදා ඇති බවද වාර්තා වේ.වැටලීමේදී ගිනි අවිය සමඟ අත්අඩංගුවට ගෙන ඇත්තේ කරන්දෙණියේ හිත හොඳ දොස්තර ඝාතනයේ තෙවන සැකකරු වන මීටියාගොඩ පාසල් මාවතේ පදිංචි එච්.එච්. සනත් ද සිල්වා නැමැත්තෙකි. අත්අඩංගුවට ගත් සැකකරුට මේ නඩුව පවරන්නේ නොමැතිව සැකකරු සමඟ කාලයක් බන්ධනාගාර ගතව සිටියදී මිතුරු වූ අළුත්ගම වැලිපැන්නේ පදිංචි කපිල වසන්ත නැමැත්තාටය.මේ ගිනි අවියේ ප්‍රධාන ක්‍රියාකාරි කොටස ඉවත් කිරීමෙන් ගිනි අවිය ක්‍රියාකාරී නොවන බවත් මේ ගිනි අවිය නඩු භාණ්ඩයක් ලෙස රස පරීක්ෂකවරයාට යොමුත් ක්‍රියාකාරී ගිනි අවියක් නොවන නිසා සැකකරු නිදහස් වන බවද පොලිස් ආරංචි මාර්ග පවසයි.ඇල්පිටිය ජ්‍යෙෂ්ඨ පොලිස් අධිකාරීවරයාගේ උපදෙස් මත සිදු කළ වැටලීමේදී අත්අඩංගුවට ගත් ටී-56 ගිනි අවියේ ප්‍රධාන ක්‍රියාකාරී කොටස ගලවා සැකකරු වෙනුවට වෙනත් අයෙකුට නඩු පැවරීම පිළිබඳ සොයා බලන ලෙස පොලිස් පොඩ්ඩෝ අදාල බලධාරීන්ගෙන් ඉල්ලා සිටිති.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409032</link>
    <topic>එළුවන් 50ක් පැටවු කැබ් රිය පාලමේ හැපී එළුවන් 08ක් එතනමයි</topic>
    <author>පුත්තලම සමූහ ඩබ්. සී. බී. ප්‍රනාන්දු</author>
    <content>අනුරාධපුර සිට කොළඹ බලා ධාවනය වු එළුවන් 50ක් පැටවු කැබ් රථයක් පාරෙන් ඉවතට විසිවී බෝක්කුවක හැපී පෙරලීමෙන් සිදු අනතුරකදී එළුවන් 08 දෙනෙක් මිය ගොස් කැබ් රථයටද අලාභ හානි සිදු වී ඇත.පුත්තලම-හලාවත පාරේ ආරච්චිකට්ටුවේදී ඊයේ (02) අලුයම 5.00ට පමණ අනතුර සිදු වී ඇති බව පොලිසිය පවසයි.එළුවන් 50ක් පටවාගෙන අනුරාධපුරයේ සිට කොළඹ බලා යමින් තිබු කැබ් රථයේ වේගය පාලනය කර ගැනීමට නොහැකිව පාරෙන් ඉවතට විසී වී බෝක්කුවකු හැපීමෙන් අනතුර සිදු වී ඇත. එළුවන් 42දෙනෙකුගේ දිවි බේරී ඇත.එළුවන් ප්‍රවාහනය කිරිම නීතියෙන් තහනම් නොවුවත් මෙවැනි කුඩා වාහනයක මෙතරම් එළුවන් පටවා ප්‍රවාහනය කිරිමෙන් එම සතුන්ට හිංසා වන පරිදි ප්‍රවාහනය කිරිමේ චෝදනාවට එම කැබ් රථයේ රියැදුරුට එරෙහිව නඩු පැවරීමට හලාවත පොලිසිය කටයුතු කර ඇත. හලාවත පොලිසියේ රථ වාහන අංශයේ පො.සැ අමරසිරි, පො.කො පෙරේරා යන මහත්වරු පරීක්ෂණ පවත්වයි.</content>
  </post><post>
    <category>NEWSPAPER</category>
    <date>
      <year>2014</year>
      <month>09</month>
      <day>03</day>
    </date>
    <link>http://www.dinamina.lk/2014/09/03/_art.asp?fn=r1409033</link>
    <topic>‍ගේ කඩාලක්ෂ 80ක මැණික්උස්සලා</topic>
    <author>අහංගම සමූහ</author>
    <content>ගිංතොට කුරුදුවත්තේ මැණික් ව්‍යාපාරිකයකුගේ නිවසට ඇතුළු වූ සොරුන් එම නිවසේ තිබූ රුපියල් 793,515 පමණ වටිනා මැණික් ගල් තොගයක් සොරකම් කරගෙන ගොස් ඇත.අකුරැස්ස ප්‍රදේශයේ ඥාතියකුගේ අවමගුලකට සහභාගී වීම සදහා මේ ව්‍යාපාරිකයා තම පවුලේ සාමාජිකයන් සමග පසුගිය පසු ගිය දිනක නිවසින් පිටව ගොස් පෙරේදා (01) ආපසු පැමිණ බලනවිට නිවසේ ඉදිරිපස ජනේලයකින් ඇතුළු වූ සොරුන් එහි අල්මාරියක තිබූ මැණික් ගල් තොගය සොකරම් කරගෙන ගොස් ඇති බවට නිවස හිමි ව්‍යාපාරිකයා පොලිසියට පැමිණිලි කර තිබේ.සැකකරුවන් අත්අඩංගුවට ගැනීම සදහා ගාල්ල පොලිසිය වැඩිදුර පරීක්ෂණ පවත්වයි.</content>
  </post></root>