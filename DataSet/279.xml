<?xml version="1.0" encoding="UTF-8" standalone="no"?><root><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=af13090816</link>
    <topic>පැරැන්නන් දීර්ඝායු ලැබුවේ සොබාදහමට එකඟ ආහාර නිසායි</topic>
    <author>අරුණි මුතුමලී</author>
    <content>නොදන්නා දෙවියාට වඩා දන්න යකා හොඳයි කියලා කතාවක් තිබෙනවා. ඒත් එහෙම හිතාගෙන සුද්දා කියූ දේ කරන්න ගිහින් වුණේ අප කන බත් පතටත් වස විස එකතු වීමයි. මහපොළොව නොරිද්දවා වගා කරලා පෙරදිග ධාන්‍යාගාරය බවට පත්වුණු අපේ රටට, රටින් හාල්ගෙන්වලා කන්න වුණේ පිට රට සිරිතට දිව දික් කළාට පස්සෙයි.වකුගඩු රෝග,දියවැඩියාව, හන්දිපත් රුදා වගේ බෝ නොවන රෝගවලටත් මේ කෑම රටාව හේතු වුණා.වකුගඩු රෝග වලට හේතුව දෙවියකු කීවාය කියූ පිරිසක් නිසා පහුගිය කාලේ රටේ ඇතිවුණේ විශාල ආන්දෝලනයක්. ඒත් දෙවියකු, බ්‍රහ්මයකු ,මනුෂ්‍යයකු හෝ වෙනත් අමනුෂ්‍යයකු හෝ වේවා කියන්නේ සාධාරණ කරුණක් නම් කියන කෙනා සෙවීමෙන් ඵලක් වෙයිද ?සුද්දා කියූ දේ අසා මහ පොළොව නිසරු කර ගත්තා වෙනුවට නොදන්නා දෙවියකු කියන දෙයින් පරිසර හිතකාමී අපේ පැරණි දේශීය වගා ක්‍රම යළි ඉස්මතු කර ගැනීම වරදක් යැයි කිව හැක්කේ කාටද ?‍‍ ඒ නිසා ප්‍රාණ ඝාතයෙන් හා වස විසෙන් තොර හෙළ ගොවිතැන ගැන කියන ප්‍රියන්තා සේනානායක මහත්මියගේ අත්දැකීම් මෙසේ විමසුවා.“වස විස නැති ගොවිතැන අප අරඹා තිබෙන්නේ. දැනට වසර තුනකට පෙර කොළඹ රාජකීය විද්‍යාලයත් සමග එකතු වෙලා මාලබේ වැව පාරේ අතහැර දැමූ කුඹුරක් අ‍ඳේට ගෙන අක්කර කාලක් විතර අත්හදා බැලීමක් කළා. මේ වෙනකොට කෘෂිකර්ම අමාත්‍යාංශයත් සමඟ එකතුවෙලා හත් වැනි කන්නය රටපුරා වගා කරනවා. වට්ටෝරු ක්‍රමයට ඉහින ක්‍රමයක් තමයි අපි ගොවීන්ට කියා දුන්නේ.”ජපානයේ කියුෂු විශ්ව විද්‍යාලයෙන් විද්‍යාපති උපාධියක් ලබා සිටිය ද ප්‍රියන්තා මහත්මිය හෙළ ගොවිතැන සඳහා උනන්දු වී ඇත්තේ ඇයට අත්වුණු විශේෂ අත්දැකීමක් නිසා.“මම පුංචි කාලේ ඉඳන් භාවනා කරන කෙනෙක්, අකුරැස්සේ ආරණ්‍යයක. මගේ දුවට පපුවේ මහන්සිය හැදිලා හොඳ වෙන්නෙ නැතුව මම හරි පීඩාවක සිටියා. භාවනා කරද්දී මට දැනුණා. කවුරුන් හෝ මගේ ළග ඉන්නවා කියලා. ඒ අවුරුදු 4 ට පෙර මිය ගිය මගේ අම්මා.මම මේ දේවල් විශ්වාස කළ කෙනෙක් නොවේ. ඒ නිසා මම කීවා හඬ ඇහුණට මදි පෙණු‍නොත් පිළිගන්නවා කියා. පසුව මා ඉදිරියේ පෙනී සිටි අම්මා තමයි මට නාථ දෙවියන්හඳුන්වා දුන්නේ. නාථ දෙවියන් දුවට ලබා දුන් බෙහෙත් කොටා නිලවලට තැබූ විට නිට්ටාවටම සුව වුණා. නාථ දෙවියන් රන්වන් පාටයි. ඉතාම ලස්සනයි. මතු බුදු වන මෛත්‍රී බුදුන් ලෙසයි නාථ දෙවියන් හඳුන්වන්නේ.”ප්‍රියන්තා සේනානායක“දෙවියන්ගේ දිවැස හරියට පරිගණකයක් වගේ. ආසනික් පිළිබඳ පර්යේෂණ කළ යුතු ආකාරයපිළිවෙළින් කියා දුන්නේ ඒ ඇත්තන්. ඒ වගේම මට කිව්වා තව වසර තුනකදී පිළිකා රෝගීන්වගේම වසර 15 ක් පමණ වෙද්දී රටේ දරුවන්ගෙන් 70% ක් පමණ දියවැඩියා රෝගීන් වෙයි,කෘෂි රසායනික හා කෘමිනාශක නිසා මහා විනාශයක් බුදු සසුන රැක ගැනීමට තිබෙන එකම රටවන අපේ රටට සිදුවෙයි කියා.”ඇය එසේ කියද්දී සම්ප්‍රදායික ගොවිතැන හා වී වර්ග පිළිබඳ දෙවියන්ගේ ආකල්පය දැනගැනීමටත් අපට කුකුසක් ඉපදුණා.“භාවානුයෝගීව ප්‍රාණඝාතයෙන් තොරව අරඹන වගාවෙන් ලැබෙන භෝග සමතුලිතයි. පිෂ්ටය අඩුයි. මිනිස් ශරීරයේ හෝමෝන ක්‍රියාවලිය එයින් සමතුලිත වනවා. ආසනික් නිසා කුරුලු බිත්තරවල කටු තුනී වෙනවා. පදවිය පැතත්තේ බොහෝ මවුවරුන්ගේ පළමු දරු ගැබ ගබ්සා වීමටත් හේතුව මේ ආසනික්. නමුත් දෙවියන් දුන් වට්ටෝරු ක්‍රමයට පස සාරවත් වනවා. හානිකර සතුන් ඉවත් වෙනවා. වල් නාශක අවශ්‍ය වන්නේ නෑ.ආසනික් වැනි විෂවර්ගවල පරමාණුක න්‍යෂ්ටියේ ඉලෙක්ට්‍රෝන ප්‍රෝටෝන ක්‍රමය වෙනස් වී සංයෝජනය විකෘතියක් වෙනවා. ඒ වගේම අක්කරයකට රසායනික පෙහොර යොදන්න රුපියල් 15000 ක් පමණවැය වෙද්දී මේ ක්‍රමයට වැය වන්නේ රුපියල් 300 ක් වගේ මිලක්.බීජ වී මිලදී ගැනීමඅතිනුත් මෙය ඉතුරුයි. සම්බා කිලෝවකින් හය දෙනකුට ප්‍රමාණවත් නම්, මේ හාල්කිලෝවකින් දහදෙනෙකුට පමණ කන්නත් පුලුවන්. මඩතවාලු කළු හීනටි වගේ සහල් විෂ අයින් කරනවා. සුවඳැල් ස්නායු රෝග, ඇස් ආබාධවලටත් කහවනු සහල් හන්දිපත් රුදා වැනි රෝගවලට ගුණයි.”දෙවියන්ගේ නියමය පරිදි මාතර ගාල්ල දිස්ත්‍රික්ක සඳහා දුන් පොහොර වට්ටෝරුවට අනුව කුඹුර සකස් කිරීමේ දී ට්‍රැක්ටරය භාවිත කරනවා නම් රොටරි ක්‍රමය නොව නගුල භාවිත කළ යුතුයි. වී කුරුණි 2 සිට 4 දක්වා ලියැද්දකට පිදුරු පොහොර කොටුව අඩි 10 යි 10 වීම ප්‍රමාණවත්.අඟල් 6 ක පමණ පිදුරු තට්ටුවක් දමා කුප්පමේනියා කොළ අහුරු 6 යි. සූදුරු තේ හැඳි 4 යි. ඩොලමයිට් ග්රෑම් 100 යි. අක්කපාන කොළ 4 යි. අඩි 6ක් පමණ දිග මකුලත අතු 10 ක කොළ සූරා දමා නිදි කුම්බා, කැප්පෙට්ටියා, උලුහාල්, තල් සූකිරි ආදි වර්ග20න් තැනූ බෙහෙත් දියරක් ඉස තවත් දෙවතාවක් අඟල් 6 ක් උස පිදුරු තට්ටු දෙකකට කුප්පමේනියා කොළ හා බෙහෙත යොදා පොහොර සාදා ගත යුතුයි.ලියැද්ද අක්කර කාලට වැඩි නම් විකර්ණය දිගේ කොන් දෙකෙහි මේ පොහොර කොටු තනා ගැනීමත්, බිත්තර වී පැළ කිරීමට පෙර පෙඟවීම, සතුන් වී ඇහිඳීම අඩු කිරීමට මෙන්ම වැපිරීමෙන් දින 10, 25, 40, 55, 70 සහ 85 පිරෙද්දී යොදන බෙහෙත් එහි සඳහන්.මේ අයුරින් පදවිය, ලුණු ගම්වෙහෙර, ගාල්ල, මාතර, තිස්සමහාරාම, බුත්තල, කුරුණෑගල, කුඹුක්ගැටේ, ගම්පහ සහ කොළඹ ද ගොවීන් දහසක් පමණ වගාවේ යෙදෙන බව ඇය පවසනවා.සිවුපා සතුන්ගෙන් වගාවන් බේරා ගැනීමට වගා බිමේ නැඟෙනහිර කොණෙන් පළමුව පස් මිටක් නැගෙනහිර බලා වම් අතින් ගෙන අනෙක් කොන් තුනටම පස්සෙන් පස්සට ගොස් පස්රැගෙන නැ‍ඟෙනහිරට මුහුණලා මහනුවර දළදා වහන්සේ අබියස නාථ දෙවියන්ට බාරයි කැපයි කියා “සබ්බපාපස්ස අකරණං” ගාථාව හත් වතාවක් කීමෙන් පසු මෛත්‍රිබෝධිසත්ත්වයාණන්ගේ ශක්තිය මේ පස් මිටට සම්බන්ධ වේවා, කියා ප්‍රාර්ථනා කර පහත සඳහන් ගාථාව 21 ක් වරක් කියා වගාවට ඉසිය යුතුයි.‘එවංතං අනුභාවස්ස -ශක්ති බෝධීකාරකපාරමී නාමංච ත්වං ශක්තී සම්බන්ධිතං-මෛත්‍රී බෝධිසත්ත්ව ගුණෝපේතං නාථ මණ්ඩල ත්වං සදා- ඒවං ඒස්වාහ:’පක්ෂීන්ගෙන් වගාව බේරා ගැනීමට මේ අයුරින්ම කටයුතු කර,‘ස්වනාමන් ශක්ති- මෛත්‍රී බෝධිසත්ත්ව පාරමී සම්බන්ධිතං- ඒවං ඒස්වාහ:’ගාථාව 21 වරක් කියා කුඹුරට ඉසිය යුතුයි.‍නාථ දෙවියන් විසින් මේ සියලු ක්‍රමවේදයන් ප්‍රියන්තා මහත්මිය වෙත ලබා දී ඇත්තේ පරංගීන් එන්නට පෙර මෙරට තිබූ හෙළ වෙදකම හා හෙළ කෘෂික්‍රම ලෙස හඳුන්වමින් බවයි ඇය අපට කිව්වා.xxxඑසේ ඇය පවසන පාරම්පරික සහල්වල විශේෂ ගුණ පවතී දැයි අප රාජ්‍ය වෛද්‍ය නිලධාරී සංගමයේ සභාපති හා රිජ්වේ ආර්යා ළමා රෝහලේ ළමා ස්නායු රෝග පිළිබඳ විශේෂඥ වෛද්‍ය අනුරුද්ධ පාදෙණිය මහතාගෙන් විමසුවා .‘අප වෛද්‍යවරුන් හැටියට ලෝකයේ වගා ක්‍රම ගැන දකින කරුණු කීපයක් තිබෙනවා.එකක් අද පවතින කෘමි හා වල් නාශක ඇතුළු කෘෂි රසායනික ද්‍රව්‍ය යොදා, ජාන තාක්ෂණය භාවිත කර ඉහළ පලදායීතාවක් අපේක්ෂාවෙන් වගා කිරීම. දෙවැන්න පොහොර හෝ කිසිම අමතර ද්‍රව්‍යයක් භාවිත නොකර වටේ පිටේ ඇති ගස්වැල්වල කොටස් යොදා පොළොවේම සාරයෙන් වගාව කිරීම. අනෙක අතරමැදි ක්‍රමය වන කොම්පෝස්ට් පොහොර යොදා කරන වගාව.බටහිර ලෝකයේ කාබනික වගාවෙන් ලැබෙන භෝගවලට වැඩි ඉල්ලුමක් හා මිලක් ලැබෙන්නේ ඒවා ගුණාත්මක අතින් ඉහළ නිසයි. ජාන තාක්ෂණය, භෝග ස්වාභාවිකත්වයෙන් ඈත් කරනවා. ඒවා හරියට “බ්රොයිලර් චිකන්” වගේ.රිජ්වේ ආර්යා ළමා රෝහලේ  ළමා ස්නායු රෝග පිළිබඳ විශේෂඥ වෛද්‍ය අනුරුද්ධ පාදෙණියපැරැණි සහල් අක්කරයට බුසල් 60ක් 70ක් එද්දි අද සහල් බුසල් 110ක් පමණ ලැබෙනවා තමයි. නමුත් ගුණාත්මක බවින් අඩුයි. සාමාන්‍යයෙන් බත් පිඟන් දෙකක් කන කෙනකුට පැරණි සහලින් බත් පිඟන් භාගයක් පමණ තමයි කන්නට හැක්කේ. ඒ නිසා අස්වැන්න අඩු වීම හා පරිභෝජනය අතර ගැටලුවක් ඇති වන්නේ නෑ. වගා බිම්වල විශාලත්වය වෙනසක් විය යුත්තේ ද නෑ.අනෙක පැරණි සහල්වල තන්තු ප්‍රමාණය වැඩි නිසා ගුණාත්මක බවින් ද වැඩියි, හිතකරයි. බඩවැලේ දී පිෂ්ට ධාතුව ලේවලට ඇතුළුවීම හෙමින් හා ක්‍රමාණුකූලව සිදු කරනවා. ඒ නිසා විද්‍යාත්මකව ගත්කළ සෞඛ්‍යාරක්ෂිතයි. මොකද සීනි උරා ගැනීම සෙමින් සිදුවන විට විවිධ හෝමෝන නිපදවමින් එය පාලනය සඳහා ශරීරයට ආතතියක් වන්නේ නෑ.අනෙක කෙඳි සහිත ආහාර, ආහාර මාර්ගයේ කාර්යක්ෂමතාවට වගේමපිළිකා කාරක පටලවාගෙන පිටට ගෙන ඒමට හේතු වනවා. ප්‍රති ඔක්සිකාරක ගුණය වැඩි නිසාත් සෛලවල වර්ණදේහවලට සිදුවන හානි වළක්වන නිසාත් පිළිකා වළකිනවා. සිරුරට ඇතුළු වන බැර ලෝහ ආදියේ විෂ නිෂ්ක්‍රීය කරනවා. බඩවැලේ අපහසුතා, ගැස්ට්‍රයිටිස්, මළබද්ධය, ලේ ගලනය අඩු කරනවා.අනෙක් අතට මොළයේ, හන්දිපත්වල, ඇටමිදුලුවල, ප්‍රතිශක්තිකරණයේ, මවුවරුන්ගේ කිරි වැඩීමේ ක්‍රියාකාරීත්ව වැඩිවෙනවා. මෙයට හේතුව විටමින, ප්‍රෝටීන, කැල්සියම් හා යකඩ ආදී පෝෂණ ගුණාංග ද පැරැණි සහල්වල වැඩි වීමයි. බෝ නොවන රෝග ලෙස හඳුන්වන දියවැඩියාව, පිළිකා ආදිය වැඩි වීමට හේතුව පරිසරය හා ජාන අතර වෙනස වැඩි වීමයි. ස්වාභාවික ආහාරවලින් ජාන විකෘතිය නවතිනවා.රසායනික ද්‍රව්‍ය වගාවට අනවශ්‍ය නිසා ශරිරයට විෂකාරක ඇතුළු වන්නේ නැහැ.අපට වඩා වසර තිහ හතළිහකට පෙර අය දිගුකලක් නිරෝගීව, ගෙදරදොර වැඩ කරගෙන ජීවත් වීම‍ට හේතුව ඔවුන් සොබාදහමට අනුකූල කෑම ගැනීමයි.අද උතුරු නැගෙනහිර අය පවා ඉට්ලි වැනි ආහාර වෙනුවට කෙටිකෑම වර්ගවලට පුරුදු වෙලා. වානිජ ලෝකයේ සිදුවන දේවල් අප‍ට නතර කරන්න බෑ. නමුත් අප ගෘහ භාණ්ඩ, පොත්පත්, වාහන ආදිය ගැනීමේදී ගුණාත්මක බව සලකතවා වගේම තමන්ගේ ශරීරයට ඇතුළු කරන ආහාරය ගැනත් ඉතාම සැලකිලිමත් විය යුතුයි.මොකද අද වන විට බෝනොවන රෝග දරුවන්ටත් ඇවිත්. දියවැඩියාව අපේ දරුවන්ගෙන් සියයට 11ට වැලඳිලා. මෙය තවත් වැඩි වුණොත් වසර 15දි පමණ ඇස්, වකුගඩු, හෘදය රෝග,මොළයේ විකෘතිතා ඇති පිරිසක් තමයි ඉතිරිවන්නේ. එනිසා නිවැරැදි ආහාර වේලක් ගැනීම පිළිබදව කියා දීම අපේ යුතුකම වන අතර තමන්ගේත් දරුවන්ගේත් සුවය සඳහා එය පිළිපැදීම ඔබේ වගකීමයි.අරුණි මුතුමලීඡායාරූප- සුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=af13090817</link>
    <topic>පුතේ උඹට තව ටිකක් ඉවසන්ඩ තිබුණා</topic>
    <author>සුභද්‍රා දේශප්‍රිය</author>
    <content>නැ‍ඟෙනහිර‍ අහසේ තවත් දවසකට රන්වන් අරුණෝදයත් සමඟ හිරු පායා නැඟුණේ ය. දුෂ්කර දිවි පෙවෙතකට‍ හුරු ව‍ූ පැණිවෙරළු ගම ගැමියෝ අව්වැසි නොතකා තම ජීවිත උපාය වන ගොවිතැනෙහි නියැළුණාහ. දහදිය මුගුරු හෙළමින් අනලස්ව යමක් කමක් හරි හම්බ කරගැනීමට ඔවුහු පෙලඹුණාහ. සැප දුක සම සමව විඳගත් ගැමියෝ ස්වභාව ධර්මයේ කිසිදු අරියාදුවකින් නොසැලී ජීවත්වීමට කුමක් හෝ දෑතේ රැකියාවක් කළහ. දැන උගත්කමත් නැතත් ඉතා සරල ජීවිතයකට හුරු වී සිටි ගැමියෝ සමගියෙන් කාලය ගත කළහ. මේ පිටිසර ගම්මානය අසල පිහිටි පුංචි කඳු ගැටයකට අත දරුවෙකුත් රැගෙන රෝහණ සහ චන්ද්‍රලතා පැමිණියේ මීට වසර විසි දෙකකට පෙර ය. එම කඳු ගැටයේ කුඩා පැලක් අටවාගත් ඔවුහු අගහිගකම් කොතෙක් තිබුණ ද සතුටින් කාලය ගත කළහ.චන්ද්‍රලතාත් රෝහණත් කළු ගල් වැඩ පොළක රැකියාවට ගියහ. ඔවුන්ගේ අගහිඟකම් අහස උසට නැඟී තිබුණි. චන්ද්‍රලතාට කලින් විවාහයක සිටි ගැහැනු දරුවකු තම මව ළඟ තබා පැමිණියේ රෝහණ සමඟ ආ දුෂ්කර ගමන නිසා ය. කාලයාගේ ඇවෑමෙන් ගල් කොරිය අසල වූ රජයෙන් බෙදා දුන් පැණිවෙරළුගම ඉඩම් කොටසක් චන්ද්‍රලතාට ද හිමි විය.ගල් කොරියෙන් බැස ගමට පැමිණි රෝහණත් චන්ද්‍රලතාත් දරුවාත් රැගෙන එම ඉඩමේ රෑ දහවල් වෙහෙස නොතකා තවත් පුංචි පැලක් තනාගෙන එහි පදිංචි වූහ‍. ඒ අතර තුර චන්ද්‍රලතාගේ කලින් විවාහයේ පුංචි දියණියද එම නිවසට ගෙන ඒමට රෝහණගෙන් අවසර ලැබිණි. දරුවන් දෙදෙනාම ඇය ද‍ෑස් මෙන් රැක බලාගත්තා ය.අත්තම්මාත් සමඟ පැලේ සිටින දරුවෝ ගල්වළේ වැඩ‍ නිමවී දෙමහල්ලෝ එනතුරු මග බලා සිටියහ. කාලය ගෙවී යද්දී අනිල් ගේ මවත් පියාත් අතර නිතර නිතර අඩ දබර ඇති විය. පුංචි අනිල් ගේ මුල්ලකට වී මේ සියල්ල බලා සිටියේ ය. පවුලේ වගකීම් අගහිඟකම් රෝහණට නොරිස්සුනි. ඔහු දරුවාත් මවත් ගෙපැලේ තනිකර ඔහුගේ ගම වූ හෙට්ටිපොළ ප්‍රදේශයට ගියේ ය. මහමෙරක් තරම් ඒ බර හිසට වැටුණේ හැමදාම දුක් උහුලන අම්මාට ය. චන්ද්‍රලතා දරුවන් දෙදෙනා රැකගන්නට නොවිඳිනා දුක් වින්දා ය.එහෙත් ඇයගේ දරු දුක ඊට වැඩි විය. අගහිඟකම්වලින් මිරික‍ී ඔවුහු කාලය ගත කළහ. දස මසක් කුස දරා ලේ කිරට හරවා අක්කාටත් මල්ලීටත් සම සමව පෙවූ අම්මා දරුවන් අතහැර දමා නොගියා ය. අනිල්ට වසර හතක් ලබන්නටත් පෙර හැර දමා ගිය පියා පිළිබඳ ‍ඔහුගේ මතකය අඳුරු ය.අනිල්ගේ මව චන්ද්‍රලතාග‍ල්වළේ දහදුක් විඳ අම්මාට ලැබුණු සොච්චම් වැටුපෙන් පුංචි බඩගින්න නිවෙන්නේ නැති බව පමණක් අනිල් දැන සිටියේ ය. එහෙත් ඔහුට අම්මාගේ දරු පෙම ඊට වැඩියෙන් දැනිණි. දරුවන් රැකගන්න ඇය අපමණ දුක් වින්දා ය. අවසානයේ චන්ද්‍රලතා ඇගේ මවට දරුවන් දෙදෙනා භාරදී මැද පෙරදිග යන්නට තීරණයක් ගත්තා ය.අනිල් සහ අක්කාගේ අධ්‍යාපනය අතරමැද නතර විය. ඔවුන්ට ඉහළට ඉගෙන ගැනීමට ලැබුණේ නැත. කිරි අම්මා ළඟ තනි වූ දරුවෝ දිගු කාලයක් පුරා විදෙස්ගත වී සිටි චන්ද්‍රලතා එවූ මුදලින් නිවසක් තැනුවෝ ය. කාලය ගෙවී ගියේ ය‍. අනිල් ද කළු ගල් වැඩ පොළක වැඩට ගියේ ය. අනිල් මේ වනවිට අවුරුදු 22 ක තරුණයෙකි.අනිල්ට මිතුරෝ බොහෝ වෙති. අනෙක් මිතුරන්ට තාත්තලා හිටියත් අනිල්ට දන්නා කියන කාලයක සිට තාත්තා කෙනෙක් නැත. මෙය අනිල්ගේ යහළුවන්ට වගේ ම අනිල්ටත් ප්‍රශ්නයක් විය. අම්මා කිසිවක් නොකියයි. අනිල්ට අවුරුදු 23 ක් වනතුරුම තාත්තා ගැන විපරමින් සිටියේ ය.මීට මාස 6 කට පමණ පෙර කාන්තාවක අනිල්ගේ නිවසට හදිසියේ පැමිණියේ ය. ඒ අනිල්ගේ පියාවන රොෂාන්ගේ මව බව අනිල්ට දැනගන්නට හැකි විය. අනිල් තම පියා ගැන ඇගෙන් විමසීය. තම පියා ජීවතුන් අතර සිටින බව දැනගත් අනිල් ඔහුගේ දුරකථන අංකය ද සොයා ගන්නට සමත් වූවේ ය. එම දුරකථන අංකයට කථා කළ අනිල් තාත්තාට ගෙදර එන ලෙස ආරාධනා කළේ ය. ඉතිරි කොටස අපි අනිල්ගේ පියා වන රොෂාන් ප්‍රනාන්දු ගේ වදනින් අසමු.“පුතාගේ ඉල්ලීම මට අහක දාන්න බැරිවුණා. මම දිනයක් නියම කරගෙන පැණිවෙරළුගමට නුදුරින් බසයෙන් බැස්සා. ඒ වනවිටත් අනිල් මාව එක්කගෙන යන්න යතුරු පැදියකින් ඇවිත් සිටියා. පුතා දැකල එයා වගේ ම මමත් සතුටු වුණා. “තාත්තා ආයේ ගමට යන්න එපා. මම කන්න අඳින්න දෙන්නම්. මෙහි නවතින්න කියලා පුතා මට කීවා. මම මෙහිම නැවැතී පුතත් සමඟ ඔහු වැඩ කරන වැඩ පළටම වැඩ කරන්න ගියා.අපි තුන්දෙනා ටික දවසක් සතුටින් සිටියා. ඒ අතර චන්ද්‍රා ගෙදරට ශීතකරණයකුත් ගෙනාවා.“මට දැන් අම්ම තාත්තා දෙන්නම ඉන්නවා. ශීතකරණයකුත් තියෙනවා. අඩු ගෑනු ළමයෙක් විතරයි” අනිල් තම යාළුවන්ට එසේ කියා තිබුණා. පුතයි මමයි දෙන්න වැඩට යන්නෙ එන්නෙ එකට. සමහරදාට මම වැඩ ඇරිලා එනකොට පොඩි අඩියක් ගහගෙන එනවා. එදාට චන්ද්‍රාවතීගෙන් බැනුම් ඉවරයක් නෑ. නැවැතත් බිරියයි මායි රණ්ඩු වෙන්න ගත්තා. එයා මට ගෙදරින් යන්න කීවත් පුතා නම් මට යන්න දුන්නෙ නෑ. දැන් බිරිය මටත් මාව මෙහි තියාගෙන ඉන්න පුතාටත් බනිනවා.මේ අතර චන්ද්‍රා ගෙදරට ගෙනාපු ශීතකරණය එයාම දුවට දීල තිබුණා. මේකටත් අනිල්ගේ හිත රිදුණා. පසුගිය දවසක අපි දෙන්නම වැඩට ගිහින් එකටම ගෙදර ආවා‍. පුතා රෑට උයන්න කියල කරවල වගයකුත් කඩෙන් ගත්තා. අපි එනකොට චන්ද්‍රාවතීත් ගෙදර සිටියා. පුතා ගෙනා බඩු කුස්සියෙන් තියලා නාන්න ළිඳ ළඟට ගියා.මියගිය අනිල්බිරියගේ අම්මලගෙ ගෙදර අපේ ගෙදර සිට කිලෝමීටර් දෙකක පමණ දුරකින් තිබෙන්නෙ. එදා රෑ බිරිය එහි ගියා. තරහෙන් සිටින අම්මා ඒ ගිය ගමන ගැනත් කැමැත්තක් අනිල්ට තිබුණෙ නෑ. රාත්‍රී 7 ට විතර අනිල් කඩේට ගියා. එතකොට අරක්කු වගයකුත් ගෙනවිත් මිදුලට වී බිව්වා. කඩයට ගිහින් එද්දී අනිල් කොහු ලණුවකුත් ගෙනත් සඟවා තිබුණා.රාත්‍රි 8.00 ට විතර මම බත් කාල නිදාගත්තා. ටික වෙලාවකින් ගෙට පැමිණි අනිල් “තාත්තා බත් කෑවා දැ'යි මගෙන් ඇසුවා. මම බත් කෑවා. පුතත් කාල නිදාගන්න මම පුතාට කීවා. මම ගිහින් එන්නම් කියා පුතා දොර වහගෙන එළියට ගියා. පුතා නිදාගන්නෙ එළියෙ කාමරේ. එයා රෑට කැරම් ගහන්න යාළුවන්ගේ ගෙවල් වලටත් යනවා. ඒ නිසා යනවා කීව එක මම ගණන් ගත්තේ නෑ.නින්ද ගිය මම රාත්‍රියේ ඇහැරුණා. එතකොට 11.30 ට විතර ඇති. මම එළියට යන්න ආවා. කවදාවත් නැතිව එදා එළියේ ලයිට් එක දමා තිබුණා. ඒ එළියෙන් මා දුටුවා පුතා යටලීයේ එල්ලී සිටිනවා. මට කතා කරගන්නත් බෑ. මම පාරට දුවගෙන ගිහින් පුළුවන් විදිහට කෑ ගැහුවා. කිහිපදෙනෙකු ගෙදරට ඇවිත් බැලුවත්, ඒ වනවිටත් පුතා මිය ගොස් සිටියා. කඩෙන් ගෙනා ලණුවේ කොටසක් බිම තිබුණා. පුතාගේ කාමරේ කොළයක මෙසේ ලියා තිබුණා. “අම්මේ මම අනිල්, මම බීලයි සිටින්නේ. මම යන්න යනවා.”“මම හුඟක් දුක් විඳලයි මේ දරුවා හැදුවේ. තාත්තා නිසා පුතත් නරක් වුණා. මම කීයටවත් හිතුවෙ නෑ පුතා මෙහෙම දෙයක් කර ගනියි කියලා” අනිල්ගේ මව පැවසුවා ය.අවුකාෂ්ටකයේ පිරිමින් හා හරි හරියට කළුගල් සමඟ ඔට්ටු වන අම්මාගේ සියුමැලි දෑත් ඉරිතැලී ‍ගොස් ය. දුක නැමැති නියගයෙන් ඇය කේඩෑරි වී ගියා ය. මුළු දවස මුළුල්ලේ ම ගල් කැඩුවත් හිස පැලෙන තරම් රිදුම් දුන්නත් දවසේ ම ගල්වළේ හිටගෙන සිටින චන්ද්‍රලතාගේ දුක අසන්න හිස අතගාන්නට ස්වාමියෙක් හෝ දරුවන්ගේ බඩ ගිනි නි‍වන්නට පියෙක් සිටියේ නැත.දරුවන්ගේ රැකවරණයට කිසිවෙක් සිටියේ නැත. ඔවුහු රාත්‍රියේ බියෙන් අම්මාට තුරුල්ල‍ට වී සිටියේ ය. එදා ඒ දුක බිය අසන්නට පියා ළඟ සිටියේ නැත. තාත්තාට නොදැනුන ඒ දරු දුක අම්මාට මහ මෙරටත් වඩා ඉහළින් දැනුනේ ය. දරුවන්ගේ දුකඳුර අඳුරු තිමිර ඉරා දමා ඔවුන් සනසාලන්න පියෙක් සිටියේ නැත. පියා හැර යාමෙන් ඒ අඩුව එදාට වඩා අනිල්ට අද දැනෙන්නට ඇත.කරදඬු උස් මහත් වනවිට ඔවුන්ට සමාජයෙන් වන අවමානය නිසාම අනිල් තාත්තා සොයා යන්නට ඇත. එහෙත් අද නිෂ්ඵල ව්‍යායාමයක නියැළුණු අනිල්ගේ වටිනා තරුණ ජීවිතය අකාලයේ පරවී ‍යන්නට විය.මීට වසර ගණනාවකට පෙර ගස් මුදුන්වල තොරතෝංචියක් නැතිව හඬන වැලපෙන උලමාගේ හඬ නැවත අදත් ඇසෙන්නට විය. මූසල අඳුරු වැසි බීරමත් සමඟ අනිල්ගේ පුංචි හිතට බිය දැනී ඔහු එදා අම්මාට තුරුල් වී සිටියේය. පියා නැති නිවසේ ඔවුන්ගේ එකම හයිය අම්මා ය. මාපියන් එක් කරන්නට යළිත් ඒ සෙනෙහස ලබන්නට උත්සාහයක යෙදුණු අනිල්ගේ බලාපොරොත්තු සුන් විය. අනිල් සිටි නිවස පාළු ය. අඳුරු ය. ජීවිතයක උරුම කරගත් අපමණ දුක් වේදනා නිමා කොට අනිල් මෙලොව හැර ගියේ දෙමාපියන්ට නිහඬව යමක් පසක් කරමිනි.දරුවෙකුගේ හිතට අම්මා තාත්තාගේ සෙනෙහස කොතරම් නම් දැනුණේ ද? අනිල්ට එය අහිමි විය. අනිල් මෙලොව හැර යන්නට සිතුවේ ය.දරුවන් වෙනුවෙන් තම දහදිය, කඳුළ, සුසුම පා කරන අපේ අම්මලා තාත්තලාට අප ප්‍රණාමය පුද කරමු. එහෙත් අනිල් ගත් තීන්දුව හරි යැයි මට ද කිව නොහැකි ය.සුභද්‍රා දේශප්‍රියඩබ්.ඒ. සරත්ඡායාරූප ගිරිඋල්ල සමූහ කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=af13090818</link>
    <topic>ටෙලිමේල් එයි</topic>
    <author>රංජිත් සියඹලාපිටිය</author>
    <content>බ්‍රිතාන්‍ය යටත් විජිත පාලන සමයේ දී ඔවුන්ගේ පරිපාලනමය හා සන්නිවේදන අවශ්‍යතා සපුරාලීම වස් 1856 වර්ෂයේ පාලකයන් විසින් ගාල්ල හා කොළඹ අතර ප්‍රථම විදුලි පණිවිඩ සේවාව ආරම්භ කරන ලද අතර එම වසරේදීම ඔවුන් විසින් ශ්‍රී ලංකාව හා ඉන්දියාව අතර අන්තර්ජාතික විදුලි පණිවුඩ සේවාව ද ආරම්භ කරන ලදී. වර්ෂ 1850 වනවිට ඉන්දියාව තුළ විදුලි පණිවුඩ සේවාව ස්ථාපනය කර තිබුණි.1856 සිට ශ්‍රී ලංකාව තුළ ක්‍රමිකව විකාශය වූ විදුලි සංදේශ ක්ෂේත්‍රය 1990 දශකයේ මැද භාගය වන තෙක් විවිධ වූ නව සන්නිවේදන මානයන් ඔස්සේ විකාශය වූ අතර එහි දී ෆැක්ස්, ටෙලෙක්ස්, සැටලයිට් තාක්ෂණය, ජංගම දුරකථන සේවාව, කෙටි පණිවිඩ සේවාව හා විද්්‍යුත් තැපෑල ද සන්නිවේදන අංගයන් ලෙස විදුලි සංදේශ ක්ෂේත්‍රයේ ස්ථාපිත විය.කෙසේ වෙතත් 21 වන සියවස ආරම්භයත් සමඟ විශේෂයෙන් වර්ෂ 2005 න් අනතුරුව ජනාධිපතිතුමාගේ ‘මහින්ද චින්තන’ ප්‍රතිපත්ති රාමුව තුළ ඉලක්ක ගත සංවර්ධන අරමුණු ළඟා කර ගැනීමත් සමඟ විදුලි සංදේශ ක්ෂේත්‍රයේ ක්ෂණික මෙන් ම වේගවත් දියුණුවක් සිදුවෙමින් පවතී. වර්තමානයේ ශ්‍රී ලංකාව තුළ විද්‍යුත් සන්නිවේදනය ජන ගහණයෙන් 90% කට වඩා වැඩි පිරිසකට සමීප වී හමාර ය.ජනාධිපතිතුමා වර්ෂ 2005 දී රටේ පාලනය භාරගන්නා විට පැවති ස්ථාවර දුරකථන සංඛ්‍යාව 1,244,000 කි. එහෙත් එම සංඛ්‍යාව වර්ෂ 2012 වනවිට‍ තිස් හතර ලක්ෂ හතළිස් නවදාහක් දක්වා සියයට පන්සිය අනූ හයක ප්‍රමාණයකින් වර්ධනය වී ඇත. එමෙන් ම වර්ෂ 2005 දී 3,362,000 ක් වූ ජංගම දුරකථන භාවිතය වර්ෂ 2012 වන විට දෙකෝටි තිස් හතර ලක්ෂ විසි හතර දහසක් දක්වා අතිවිශාල වර්ධනයක් ළඟාකර ගෙන ඇති අතර අන්තර්ජාල හා විද්‍යුත් තැපෑල භාවිතය 115,000 සිට 423, 000 දක්වා මෙම කාල පරිච්ඡේදයේ දී වර්ධනය වී ඇති අතර මෙය සිවු ගුණයකට ආසන්න වර්ධනයකි.එහෙත් පසුගිය වසර 06 ක කාලය සසඳා බලන විට විදුලි පණිවුඩ සේවාව භාවිතයේ කැපී පෙනෙන අඩු වීමක් දක්නට ලැබේ. මේ අනුව අනෙකුත් විදුලි සංදේශ සේවාවන්ගේ දියුණුවත් සමඟ විදුලි පණිවුඩ සේවය පාරිභෝගික ජනතාවගෙන් ක්‍රමයෙන් ඈත්වෙමින් පවතින බව තහවුරු වේ. එක් විදුලි පණිවුඩයක් සඳහා ආණ්ඩුවට දැරීමට සිදුවූ මුදල රුපියල් 150 කි.ආසියානු කලාපය තුළ සංවර්ධනය වෙමින් පවත්නා රටවල් වන මැලේසියාව 2012.07.01 දින ද තායිලන්තය 2008.05.01 දින ද ඉන්දියාව මෙම වර්ෂයේ ජූලි 14 වැනි දින ද ඉන්දුනීසියාව 2006 වර්ෂයේ දී ද විදුලි පණිවුඩ සේවාව භාවිතයෙන් ඉවත් කරන ලදී. වසර 150 කට වඩා වැඩි කාලයක් ශ්‍රී ලංකාව තුළ සන්නිවේදන ක්ෂේත්‍රයේ ඉතා වැදගත් කාර්යය භාරයයක් මෙන් ම විශිෂ්ට සේවාවක් සිදු කරන ලද විදුලි පණිවුඩ සේවාව ඔක්තෝබර් මස අග භාගයේ සිට භාවිතයෙන් ඉවත් කිරීමට කටයුතු සූදානම් කොට ඇත.ටෙලිග්‍රෑම් සේවාව වෙනුවට තැපැල් දෙපාර්තමේන්තුව මඟින් ටෙලිමේල් සේවාව හඳුන්වා දී ඇති අතර, රාජකාරිමය වශයෙන් අදාළ වාර්තා තබා ගැනීමට අවශ්‍ය නම් එම සේවාව මඟින් එකී අවශ්‍යතාව ඉටුකර ගත හැක. එමෙන් ම විදුලි පණිවුඩ කරුවන් වශයෙන් සේවයේ යෙදී සිටි සේවකයින් 1731 දෙනකු තැපැල් කරුවන් වශයෙන් සේවයේ උසස් කිරීමට ද තැපැල් දෙපාර්තමේන්තුව කටයුතු කරයි. සියවස් එක හමාරකට වඩා කාලයක් සන්නිවේදන ක්ෂේත්‍රය තුළ සුවිසල් මෙහෙයක් කළ විදුලි පණිවුඩ සේවාවට මෙසේ අපි ආයුබෝවන් කියමු.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=as1309081</link>
    <topic>මං සත පනහටත් තැඹිලි විකුණලා තියෙනවා</topic>
    <author>ඉ‍නෝකා සමරවික්‍රම</author>
    <content>මං සත පනහටත් තැඹිලි විකුණලා තියෙනවාරාත්‍රියේ වැටුණු පොදවැස්ස උදෑසන වන විට තද වැස්සක් බවට හැරී තිබිණි. හිමිදිරි කළුවරේම වැහි පොදමැදින් අපි ඔවුන් සොයා ආවෙමු. මහ මඟ අයිනේ ඇති උසට උස පහන් කණුවල ඇති විදුලි ආලෝකය ඔවුන් නිවැරදිව හඳුනා ගැනීමට තරම් ප්‍රමාණවත් නැත. එමෙන්ම ඒ වන විටත් ඔවුන් කාර්යය බහුලය.එහෙත් ඒ වෙනදා තරම් නම් නොවේ. වේලාව පාන්දර පහට පමණ ඇත. අපි පසෙකට වී ඔවුන් දෙස බලා ඉන්නට වීමු.ඉකුත් රැයෙහි කොළඹට පැමිණි ඔවුන් වෙනදාට නම් මේ වේලාව වන විට නිවෙස්වලට යන්නත් සූදානම්ය. එනමුදු ඉකුත් දිනවල පැවැති මද වැස්ස ඔවුන්ගේ මේ රටාව යම් තරමකට වෙනස් කර ඇත.ගම් නියම්ගම්වල ඇවිද ගොසින් ගෙන ආ තැඹිලි වලු විකිණීම මෙන්ම පොල් විකිණීම ජීවන ආදායම කරගත් ඔවුන් මද අඳුර දෙස බලා හිඳින්නේ කවුරුන් හෝ ගැනුම්කරුවකු පැමිණෙන තුරුය.ඕල්කට් මාවතේ බේරේ ඇළ අයිනට වන්නට තැඹිලි වෙළෙඳාම කර ගෙන යාන ඔවුන්ට අවුරුදු විසිපහක තිහක පමණ අතීතයක් ඇත්තේය.“මගෙ තාත්තා ටී. ධනපාල. තාත්තා තමයි මේ හරියට මුලින්ම තැඹිලි විකුණන්න ඇවිත් තියෙන්නේ. මට මතකයි තාත්තා ජීවත්ව සිටියදි කියනවා ඔහු සතයට දෙකටත් තැඹිලි විකුණුවා කියලා.තාත්තා අවුරුදු ගාණක් ඒ රස්සාව කළා. ඊට පස්සේ මමත් ඒකට යොමු වුණා.” කැලණියේ සිට පැමිණි රෝහිත පවසන්නේය.රෝහිතට පමණක් නොව ඕල්කොට් මාවතේ තැඹිලි වෙළෙඳාමේ යෙදෙන සෑම කෙනෙකුටම පාහේ කියන්නට කතාවක් ඇත. ඒ කතා එකක්වත් සුන්දර ඒවා නොවේ.පිටකොටුව ඕල්කට් මාවතේ තැඹිලි විකුණා ඔවුන් පමණක් නොව තැඹිලි වෙළෙඳාම හා සම්බන්ධ වූ ඒ මතින් ජීවිතය රැක ගන්නා පවුල් ගණන බොහෝය.“අපි කොළඹට තැඹිලි ගේන්නේ වැඩිපුරම කළුතර දිස්ත්‍රික්කයෙන්. අපි ගම්වලට ගිහිල්ලා මුලින්ම කරන්නේ තැඹිලි බාන්න ගස් නඟින කෙනෙක් හොයා ගන්න එක. සමහර වෙලාවට තැඹිලි බාන කෙනාට අත්තිකාරම් මුදලක් ගෙවලා දිනයක් වෙන්කර ගන්නත් වෙනවා.තැඹිලි වතුහිමියා, තැඹිලි කඩන මනුස්සයා වගේම කොළඹට ‍තැඹිලි ගේන අපිත් ඒවා ප්‍රවාහනය කරන ලොරිවල උදවිත් අන්තිමේදි අපෙන් තැඹිලි තොග ගාණට අරගෙන යන කෙනා වගේම මේ පදික වේදිකාවල තැඹිලි කපලා විකුණන කෙනත් ජීවත් වෙන්නේ මේ විකුණන තැඹිලි ගෙඩිය නිසයි.මේකෙන් මහා ලොකු ලාභයක් ඇත්තේ නැහැ. පහුගිය ටිකේම වැස්ස නිසා වෙළෙඳාම අඩුයි. වෙනදට උදේ හයවන විට අපි ගෙදර යන්න සූදානම් වෙනවා. ඒත් අද එහෙම බැහැ.දැන් ඉතිං මේ ටික විකුණගෙනම තමයි යන්න වෙන්නේ. නැත්නම් දවසක් දෙකක් ගියාට පස්සේ පාඩුව ගැන බලන්නේ නැතිව වීසිකරලා දාන්නයි වෙන්නේ.වහින කාලයට තැඹිලි මිල අඩුයි. පායන කාලයට තැඹිලි ගාණ වැඩියි. ඒ කාලෙට තමයි අපිටත් වාසියක් තියෙන්නේ. අප්‍රේල් මැයි මාසවල නම් තැඹිලි වෙළෙඳාම සරුයි. මම අවුරුදු දහයක වගේ ඉඳලා තැඹිලි විකිණීම තමයි කරන්නේ.”රෝහිත පවසන්නේ කනගාටුවෙනි. නුවරඑළියේ සිට කොළඹ පැමිණි මහින්ද දැන් කොළඹටම සින්නවී අවුරුදු ගණනකි. මාසයකට වතාවක් ගමට යන ඔහු කොළඹින් කුලියට ගත් කාමරයක නැවතී තැඹිලි වෙළෙඳාම කරගෙන යන්නේය.ඕල්කට් මාවත බේරේ ඇළ අයිනට මෙපිටින් පදික වේදිකාවේ එකපෙළට තැබූ තැඹිලි වලු දෙස බලමින් ඔවුහු හිමිදිරියේම සුසුම් හෙළති.“මෙතන තියෙනවා රුපියල් හතළිස් හයදාහක විතර තැඹිලි. ඒත් අද නම් විකිණේවිද කියා විශ්වාසකරන්න අමාරුයි. මං අවුරුදු තිහක් තිස්සේම කරන්නේ තැඹිලි විකුණන එක. ඉස්සර මට කඩකෑල්ලක් තිබුණා. දැන් ඒකත් නැහැ. මගෙ දරුවෝ දෙන්නා අම්මා ළඟ හැදෙන්නේ.මං බදුල්ලේ ඉඳලා කොළඹ ඇවිත් නතර වෙලා ඉන්නේ කඩ කාමරයක. කාලයක් තිස්සේ මට තැඹිලි ගෙනැල්ලා දෙන අය ඉන්නවා.මං තැඹිලි ගන්නේ ණයට. ඊළඟ ලෝඩ් එක ‍ගේන කොට ඒ ණය මුදල පියවනවා. මගෙ මහත්තයා නැති වුණ දවසේ ඉඳලා මං මේ රස්සාව කරලා තමයි දරුවෝ හැදුවේ. වහිනකොට තැඹිලි විකිණෙන්නේ නැහැ.තැඹිලි විකුණන්න පටන් ගන්න කලින් මම කුවෙට්, සවුදි අරාබියාවේ ගෘශ සේවයටත් ගියා. මෙතන වැඩිපුරම ඉන්නේ පිරිමි වුණාට ගෑනු අපිට අරියාදු වෙන්නේ නැහැ. හැමෝම ජීවත් වෙන්න සටනක් කරන්නේ. ඒ නිසා හැමෝම සහයෝගයෙන් තමයි කටයුතු කරන්නේ.ගමගේ රංජනි පවසන්නේ ජීවිතයේ එදා මෙදාතුර විඳින්නාවූ දුක් ගැහැට හා ජීවත් වීමට ගන්නා උත්සාහයයි ධෛර්යය ගැනය.රාත්‍රී හත අට වන විට කොළඹට පැමිණෙන ඔවුහු උදෑසන හය හත වනතුරුම වෙළෙඳාමේ යෙදෙති. හෙවණකට කියා තැනක් නැතිව රෑ තිස්සේ පිනිබාමින්, වැස්සෙන් බේරෙමින් ඔවුහු ජීවිත රැක ගැනීමට පවුල් ගොඩනැඟීමට සටනක යෙදෙති.මේ අම්මා ද එවැන්නියකි. ඇය මීට කලකට පෙර කෙසෙල්වත්ත ප්‍රදේශයේ සේර, රම්ප කරපිංචා විකිණුවාය. මීගොඩ සිට පාන්දර බස් එකේ කොළඹ පැමිණි ඇය පසුව තැඹිලි තොගයට ගෙන විකුණුවාය. දැන් ඇගේ දියණියද ඊට සම්බන්ධ වී සිටින්නීය.“ම‍ෙග නම බබුන් නෝනා. වයස අවුරුදු හැත්තෑ තුනක් විතර වෙනවා. අවුරුදු හතළිහක් තිස්සෙම වෙළෙඳාම් කරපු එක තමයි කළේ. මට දරුවෝ හත්දෙනෙක් ඉන්නවා. එයින් දරුවෝ තුන් දෙනෙකුටම කථා කරන්න බැහැ.ඒ පුත්තු තුන්දෙනාගෙන් වැඩිමලාට අවුරුදු පනහයි. දෙවැනියාට අවුරුදු හතළිස් පහයි. අනිත් එක්කෙනාට අවුරුදු හතළිස් තුනයි. ඒ අයට මුකුත් වැඩපළක් කරගන්න බැහැ.බාල පුත්තු දෙන්නා විවාහ වෙලා රස්සාවල් කරනවා. ඒගොල්ලෝ තමයි අපි ගැන බලන්නේ. මේ ඉන්න දුව තමයි දැන් වෙළෙඳාම කරන්නේ. මම මේ එයාගේ තනියට ආවා. එයත් මට කීයක් හරි දෙනවා. තව ගෙදර ඉන්නවා විවාහ නොවුන දුවක්. තැඹිලි වෙළෙඳාම් කරන දුවගෙත් මහත්තයා මැරුණා. එයාට දරුවෝ දෙන්නෙක් ඉන්නවා. දුව තනිකරන්න බැරි නිසයි මමත් ආවේ.”ඒ වන විටත් බබුන් නෝනා උදෑසනට තේ කෝප්පයක් වත් බී නැත. හීතල හිමිදිරියේ ඇයට තම දරුවන් වෙනුවෙන් තවමත් ජීවිත සටනක යෙදෙන්නට සිදුවීම කොතරම් නම් සංවේග ජනකද? වලයට් පෙරේරා තම ජීවිත කාලයෙන් අඩකටත් වඩා කළේ පිටකොටුවේ තැඹිලි විකිණීමය. පුංචි කාලයේ ඇගේ පස්සේ වැටී රාත්‍රියට කොළඹ පැමිණි පුතුන් දෙදෙනා ද අද තැඹිලි වෙළෙන්දෝය.“මගෙ වයස අවුරුදු හැටපහයි. දරුවෝ පහක් ඉන්නවා. මහත්තයා නැති වෙලා ටික කාලයක් වෙනවා. මං දරුවෝ ටික හදාගත්තේ තැඹිලි වෙළෙඳාමෙන්. මං මගෙ පුත්තු දෙන්නටත් රස්සාව පුරුදු කළා. අපිට ලොරියක් තියෙනවා. ඒ ලොරියේ තමයි තැඹිලි ගේන්නේ”.වයලට් තම දරුවන් පමණක් නොව දරුවන්ගේ දරුවන් ද රැකබලා ගත්තේ තැඹිලි විකිණීමෙන් උපයා ගන්නා මුදලිනි. උපුල් හා සමන් දෙපුතුන් වයලට්ට ශක්තියකි.එහෙත් මේ තැඹිලි වෙළන්දන්ගේ හෙට දවස කෙබඳු වේවිද? ඒ ඔවුන්ට ඇති ප්‍රශ්නයයි.“මම දයානන්ද ගුණවර්ධන දැන් අවුරුදු හැට තුනක් වෙනවා. මම සත පනහටත් මෙතැන තැඹිලි විකුණලා තියෙනවා. අවුරුදු හතළිහක් තිස්සේම මම මේ රස්සාව තමයි කරන්නේ. මේ බේරේ ඇළ සංවර්ධනය කිරීමත් සමඟ අපට මෙතැනින් ඉවත් වෙන්න කියලා තියෙනවා. ඒත් අපි කෙ‍ාහෙටද යන්නේ. අවුරුදු ගාණක් තිස්සේ අපි මෙතැන මේ රස්සාව කරන්නේ.නගරය සංවර්ධනය වෙනවට අපි කැමතියි. අපිට රාත්‍රි හතේ ඉඳලා උදේ හයවනතුරු මෙතන මේ රස්සාව කරගන යන්න දෙනවා නම් පිං සිද්ධ වෙනවා. අපි කවදාවත් මෙතැන අපිරිසුදු කළේ නැහැ.ඉස්සර වගේ නෙමෙයි පදික වේදිකාවේ වෙළෙඳාම් කිරීම තහනම් වීමත් සමඟ අපේ තැඹිලි වෙළෙඳාමටත් පොඩි පහරක් වැදුනා. දැන් අපෙන් තැඹිලි වලු එක දෙක ගෙනහිල්ලා කපලා විකුණපු අය නැහැ. මේ ඉන්න ක්‍රිෂ්ණා තැඹිලි කපලා විකුණුවේ දැන් ඔහුට රස්සාවක් නැහැ”.දයානන්ද පවසන්නේ හිතේ අමාරුවෙනි. ක්‍රිෂ්ණා අවුරුදු දොළහේ සිට කොළඹට එන යන අයට තැඹිලි කපා කීයක් හෝ උපයා ගත්තේය. දැන් ඔහුට රැකියාවක් නැත. ඔහු තැඹිලි ගණන් කර දී කීයක් හෝ උපයා ගනී.ඇතැම් දිනවල ඔහු නි‍ෙවසට යන්නේ හිස් අතිනි. තැඹිලි පමණක් නොව මේ අතර ලොරිවලින් පොල් ගෙනැවිත් විකුණන්නෝ ද වෙති. ඔවුහු පොල් ලොරියක් ගෙන කොළඹට පැමිණි විට නැවත ගම රට යන්නේ එය විකුණා ඉවර වූ පසුවය.රාත්‍රියේ සිට උදෑසන දක්වා පේමන්ට් එකේ සිටින ඔවුන් එතැන අපිරිසුදු කරන්නේ නැත. පොල් රොඩු පොල් මුඩු ආදිය බිම වැටී මඟ අපිරිසුදු වූ විට පාන්දර තුනට කොළඹ එන ලක්ෂ්මන් ඒ අවට පිරිසුදු කිරීමේ නියැළේ.පොල්, තැඹිලි වෙළෙඳුන් සිටින ප්‍රදේශය පිරිසුදු කිරීම ඔහුගේ රැකියාවයි. වෙළෙන්ඳන් විසින් දෛනිකව දෙන මුදල ඔහුගේත් පවුලේ අයගේත් දරුමුනුපුරන්ගේ ද ජීවිත රැක ගැනීමට උපකාරි වේ.පිපාසයට තැඹිලි විකුණන ඔවුන්ගේ ජීවිත තැඹිලි තරම් රසවත් නැත. ඒ ජීවිතවල සතුටට වඩා ඇත්තේ දුකය. හෙට දවසේ තම වෙළෙඳ බිම අහිමිවේදැයි යන දෙගිඩියාවෙන් සිටින මේ වෙළෙන්ඳන්ට අවශ්‍ය සැනසිලිදායක වදනකි. ඒ සැනසිල්ල උදාකර දිය හැක්කේ බලධරයිනි ඔබට පමණි.ඉ‍නෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=as1309082</link>
    <topic>නිම්වළල්ල</topic>
    <author>දයා ඩී. ෆොන්සේකා</author>
    <content>නිම්වළල්ලඩයනා කුමරියගේ මරණය මිනීමැරුමක් යැයි මහා ආන්දෝලනයක් ඇතිවී තිබෙන අවධියක එසේම ඇයගේත් පකිස්තාන ‍ශල්‍ය වෛද්‍යවරයාගේත් අතර පැවතුණු ප්‍රේම සම්බන්ධයක් පිළිබඳව චිත්‍රපටියක් තිරගත වීමට තිබෙන කාලයකදී තවත් පුවතක් මෙසේ දිග හැරේ.ඒ අද ඇය ජීවත්වූවා නම් ඇගේ රුව කෙසේ විය හැකි ද? යන ප්‍රශ්නයට පිළිතුරක් එක්තරා චිත්‍ර ශිල්පියකු විසින් පෙන්වා තිබීමයි.එදා ඩයනා කුමරිය චිත්‍රයට නැඟීම සිදුකළ 68 හැවිරිදි ඊශ්‍රායල් සොහාර් නමැති චිත්‍ර ශිල්පියා 1990 වසරේ දී මෙසේ ඇය චිත්‍රයට නඟා තිබිණ. ඇයගේ තරුණ බව ඒ චිත්‍රයේ හොඳින් සටහන් වී ඇති බව පෙනේ.අද ජීවත් වූවානම් ඇය මිත්තණියකි. ඒ අනුව සොහාර් ඩයනා කුමරියගේ රුව වයසට ගොස් ඇති ආකාරය මෙසේ චිත්‍රයට නඟා ඇත.කෙසේ වුවත් එදාට වඩා වයසට ගොස් ඇතත් ඇයගේ රූපය තවමත් කාගේත් සිත් ගනු නොඅනුමානය.පැබ්ලෝ පිකාසෝ 20 වැනි සියවසෙහි පහළ වූ ශ්‍රේෂ්ඨ චිත්‍ර ශිල්පියෙකු බව නොදන්නා කෙනෙක් නැත. චිත්‍ර ශිල්පි‍ෙයකු මෙන් ම මූර්ති ශිල්පියෙකු ද වන මේ‍ ශ්‍රේෂ්ඨ කලාකරුවා විවිධ අත්හදා බැලීම් හා නව නිර්මාණ තුළින් ශ්‍රේෂ්ඨත්වයට පත් වූ අතර ඔහු විසින් කරන ලද විවිධ නිර්මාණ කෘතින් විසි දහසකට වඩා සමාජයේ ඇගයීමට පාත්‍ර වී ඇත.ඔහු ඉපැදුණු දින එනම් 1881 ඔක්තෝබර් 25 වැනි දින මළ දරු උපතක් ලෙස සලකා රෝහල් මේසයක් මත දමා තිබියදී එය දුටු ඔහුගේ මාමා වහා දරුවා රැගෙන දොස්තර වෙත දිව ගොස් ප්‍රතිකාර කරවාගෙන ශරී‍රයේ ඔක්සිජන් නොමැතිකමින් මිය යමින් සිටි ඔහු බේරා ගත්තේ ය. එසේ නොවිණි නම් අද ලොවට නව නිර්මාණ බිහිකොට තබන්නට හෝ සම්මානයට පාත්‍රවන්නට පිකාසෝ නම් වූ සියවසේ මහා කලාකරුවා බිහි නොවන්නේ ය.පිකාසෝ සිය කලා කුසලතාවය ඉතා කුඩා අවධියේ පටන් ම දක්වන්නට සමත් විය. මලාගා වෙරළට යන මේ කුඩා දරුවා ඔහුගේ හදවතේ රැඳි හැඟීම් පැන්සලකින් කොළයක් මත සටහන් කරමින් පැය ගණන් එහි ගත කළ අයුරු වෙරළට යන කාට වුව ද සුපුරුදු දසුනක් විය.ඔහු තම පළමු චිත්‍රය ප්‍රකාශයට පත් කළේ වයස අවුරුදු 10 දී ය. වයස අවුරුදු 15 දී ඔහු බාර්සිලෝනා චිත්‍ර විදුහලේ ප්‍රවේශ විභාගයට පෙනී සිටියේ ය.‘Science and Charity’ නම් වූ ඔහුගේ ශ්‍රේෂ්ඨ සිතුවමෙන් ඔහු සිතුවමට නඟා තිබුණේ දොස්තර වරයෙකු කන්‍යා සොයුරියක හා ළමයකු රෝගී කතකගේ ඇඳ අසල සිටින චිත්‍රයකි. එය රන් පදක්කමක් දිනා ගැනීමට සමත් විය.පිකාසෝගේ පියා ‍‍ජෝස් රූස් බ්ලැස්කෝ ය. මව, මාරියා පිකාසෝ ලෝපෑස් ය.1898 වනතුරු සිය පියාගේ නම වන ‘රූස්’ නමින් සිතුවම් ඇඳි ඔහු ඉන්පසු පියාගේ තම අතහැරි මවගේ නම වන පිකාසෝ යන්න සිය සිතුවම් යටින් අත්සන් කරන්නට පටන් ගත්තේ ය. පැබ්ලෝ පිකාසෝ බිහිවුණේ එලෙසිනි.ඔහුගේ චිත්‍ර සඳහා බොහෝ විට ප්‍රස්තූත වූයේ හිඟන්නන්, බේබද්දන් ගණිකාවන් වැනි චරිත වීම විශේෂයකි. ජීවිතයේ දුක්බර පැත්ත ඔහුගේ සිතුවමට ලක්විය.20 වැනි සියවසේ මුල් භාගයේ දී ඔහු රුසියානු මුද්‍රා නාට්‍යවල ඇඳුම් මෝස්තර ද නිර්මාණය කළ බව බොහෝ දෙනා නොදනිති. පැරිසියේ දී ඔහු තමාගේ ම චිත්‍රය සිතුවමට නඟමින් සිටියදී ඔහුගේ හොඳම මිතුරාවන ඇපොලිනියන් මිය ගියේ පළමුවන ලෝක යුද්ධයේ දී ලද තුවාල වලිනි. එම කම්පනය නිසා ඔහු අඩක් ඇඳි නව ස්වයං චිත්‍රය නිම කළේ නැත.විවාහය දුර්වලවූ තැන ඔහු ස්ත්‍රී ලෝලී ජීවිතයක් ගත කරන්නට පටන් ගත්තේ ය.ශ්‍රේෂ්ඨ චිත්‍ර ශිල්පියෙකු වූ මේ පුංචි මිනිසා 1973 අප්‍රියෙල් 8 දා මිය ගියේ පවුම් මිලියන පහ හයක වත්කම් සියල්ල හැර දමමිනි.දයා ඩී. ෆොන්සේකාරෙදි සෝදා වේළීම සඳහා වැලකට දමා පසුවදා බලන විට ඒ රෙදි නැතිනම් එය කවුරුන් හෝ සොරා ගෙන ඇතැයි සිතේ. එසේ නැතහොත් වඳුරකු හෝ ඒවා රැගෙන ගොස් ඇතුවා යැයි සැක කෙරේ. එහෙත් අහල පහල සිටින කෙනෙකු එම රෙදි අනුභව කරන්නේ යැයි කීවොත් ඔබ නිසැකවම පුදුමයට පත්වනු ඇත.මේ පුදුම පුවත වාර්තා වෙන්නේ ඉන්දියාවේ කර්නාටක ප්‍රාන්තයේ තුරුවේක‍ෙර් නගරයට කිලෝමීටර් 10 ක් පමණ ඈතින් පිහිටි අරාලිකරේ නම් වූ කුඩා ගම්මානයෙනි.මේ ගම්මානයට යන කෙනෙකුට දැකගත හැක්කේ කිසිම රෙද්දක් එල්ලා නොමැති රෙදි වැල් ය. එයට හේතුව ගමේ සිටින බංගාරි නම් වූ 35 හැවිරිදි කාන්තාවයි.ඇය අහල පහල ගෙවල් අසලින් යන ගමන් රෙදි වැල්වල තිබෙන රෙදි රැගෙන ගොස් අනුභව කරන්නීය. ඇය වඩාත් ප්‍රිය කරන්නේ කපු ඇඳුම්වලටය. සිවම්මා නම් වූ ඇයගේ මෑණියන් පවසන අන්දමට බංගාරි මෙම රෙදි අනුභවය කුඩා කාලයේ පටන්ම කිරීමට පුරුදුවී සිටියාය. මෙම කුඩා ග්‍රාමයේ රෙදි නැතිවුණේ නැති නිවසක් සොයා ගැනීමට අපහසුය. එසේම කිසිවකුත් ඒ ගැන තැකීමක් නොකරන්නේ බංගාරි කෙරේ පවත්නා අනුකම්පාව නිසාය.පාරේ යන එන වාහනවලට හොඬ දමා ආහාර ඉල්ලා කන උඩවලවේ ගාමිණී නම් ඇතා ගැන අපේ පුවත්පත් වාර්තා කළේය. එසේම මඟදිගට පාළු පාරවල වාහන මංකොල්ල කන සිද්ධි ද අපට අසන්නට ලැබේ. මේ දෙකටම සමානව මංකොල්ල කන අලියකු ගැන පසුගියදා මාධ්‍ය වාර්තා වුණේ ඉන්දියාවේ ඔරිස්සා ප්‍රාන්තයේ කෙඹන්ජාර් දිස්ත්‍රික්කයෙනි.මේ අලි හොරා මෙලෙස මංකොල්ල කන්නේ ආහාරය.“මේ දළ සහිත ඇතා පාර හරස් කර වාහනය නවත්වා වාහනේ ජනේලය තුළින් උගේ හොඬය දමා එළවළු හෝ කෙසෙල් තිබෙනවා නම් වහාම බලහත්කාරයෙන් මංකොල්ල කනවා.” උගේ මංකොල්ලයට හසුවූ පුද්ගලයෙක් පැවසීය.“බැරි වෙලාවත් වාහනයේ කවුළුව විවෘත නොකළහොත් වාහනය තල්ලු කරන්න පටන් ගන්නවා” යැයි ද ඔහු කීවේය.වනජීවී නිලධාරින් පවසන අන්දමට මෙම ඇතා ඉතා මහලු වියේ පසුවන බැවින් පහසුවෙන් කෑම සොයා ගැනීමට පුරුදු වී ඇත. එහෙත් කිසිවකුට තුවාල සිදු කිරීමක් ඔහු අතින් සිදුවී නැති බවද ඔවුහු පවසති.එක් රැයක් තුළදී විවාහයන් දෙකකටත් දික්කසාදයකටත් සම්බන්ධ වූ මනමාලියක් පිළිබඳ අපූරු කථාවක් ඉන්දියාවේ ජාර්ඛන්ද් ප්‍රදේශයෙන් අසන්න ලැබේ.සුරූපී ෆර්නානා රියාස් විවාහ වූයේ ජාර්ඛාන්දි ප්‍රදේශයේ රන්චි නම් ගම්මානයේදීය. මංගල්‍යය ජයටම සිදුවිය. මනාලයා අන්සාරිය.දෑවැද්ද දීම සිදුවන අවස්ථාවේ දෑවැද්ද ලෙස ලැබුණු මෝටර් සයිකලය අන්සාරි හා ඔහුගේ පියාට දක්නට ලැබුණේ කළු පැහැති හීරො හොන්ඩා මෝටර් සයිකලයකි. එහෙත් ඔහුට අවශ්‍ය වූයේ රතු පැහැති බජාජ් ඩිස්කවර් මෝටර් සයිකලයක්.මින් මහත්සේ කෝපයට පත් අන්සාරි එම හේතුව මත ඒ මොහොතේම ඔහුගේ නව බිරිය දික්කසාද කළේය. බලාපොරොත්තු නොවූ මෙම කලබගෑනියෙන් කලබලයට පත් එම ගම්වාසිහු මනමාලයාට හා ඔහුගේ පියාට හොඳටම ගුටිබැට දී පොලිසියට බාර දුන්හ. සිද්ධියෙන් කම්පාවූ මනමාලයාගේ නෑදෑ පිරිසේ සාමාජිකයෙකු වූ යාසින් දික්කසාද වූ මනාලිය විවාහ කර ගැනීමට කැමැත්ත ප්‍රකාශ කළේය.මින් සතුටට පත් ෆර්හානාගේ දෙමවුපියෝ හා නෑදෑ හිතවත්තු දෙවැනි මඟුල මහත් උත්සවාකාරයෙන් පැවැත්වූහ.ඇමෙරිකාවේ උකුසු ඇස් ඔහුගේ අලගිය මුලගිය තැන් ඉතා සූක්ෂ්ම ලෙස සොයා බලා අල්වා ගැනීමට සූදානමින් සිටිද්දී අති බිහිසුණු ත්‍රස්තවාදී නායකයා ලෙස හඳුන්වනු ලැබූ ඔසාමා බින්ලාඩන් වසර 10ක පමණ කාලයක් පකිස්තානයේ ඇබොටා බාද් නගරයේ පිහිටි ජාතික මිලිටරි ඇකඩමිය පෙනෙන මානයේ පිහිටි තාප්පයකින් වටවූ මන්දිරයක සැඟවී සිටියේය.අභ්‍යවකාශයේ පිහිටා ඇති චන්ද්‍රිකා ආධාරයෙන් සූක්ෂ්ම ලෙස කෙනෙකු සෙවීම ඔසාමා බින්ලාඩන් කෙරේද යොමුවී තිබිණ. ඔසාමා ගේ මුහුණ පමණක් නොව ඒ මුහුණේ වසා සිටින මැස්සකු පවා මෙම චන්ද්‍රිකා උකුසු ඇස්වලට හසුවන බව කියනු ලැබේ. චන්ද්‍රිකාවල පවතින මෙම ශක්තිය ඔසාමා දැන සිටියේය. ඒ නිසාම ඔහුට වසර දහයක්ම හසු නොවී සිටීමට හැකි විය.බොහෝවෙලා නිවස තුළ සිරවී සිටීම කළ නොහැකි නිසා හෙතෙම ඉඳහිට නිවසින් එළියේ එහෙ මෙහෙ සක්මන් කරමින් ව්‍යායාම හා පවුලේ හා හිතවත් අයගේ ඇසුරු කිරිම ඔහු විසින් සිදුකරන ලදී. එහෙත් චන්ද්‍රිකා ඇස් ඔහු සොයා පෘථිවිය සිසාරා යන බව හොඳින් දන්නා හෙතෙම මුහුණ වැසෙන ලෙස පුළුල් වාටියක් සහිත කව්බෝයිලා නොහොත් ඇමෙරිකාවේ ගොපලු කොල්ලන් පලඳින විශේෂිත තොප්පියක් පැලඳීම කළේය.ඒ කෙසේ වෙතත් පකිස්තානය තුළට රජයේ අවසරයක් නොමැතිව ආක්‍රමණයක් සිදුකළ අ‍ැමෙරිකන් විශේෂිත භට හමුදාවක් අතින් ඔසාමා බින් ලාඩන් ගේ මරණය සිදුවිය.ඇය මුහුදට බැස්සේ මුහුදේ හැටි නොදැන නොවේ. රුදුරු රළ පතර පීනා යද්දී මුහුදේ සිටින භයානකම මසුන් වන මිනී මෝරුන් හා ජෙලි මාළුන් රෑන් පිටින් ඇය අවට ගැවසුණ ද ඒ කිසිවකින්වත් ඈ නොසැලුණාය. වයස අවුරුදු 64ක් වුවද ඇගේ ගතේ සවියට වඩා සිතේ සවිය වැඩිය. ඒ නිසාම ඕ දළ රළ පීනාගෙන තවත් ඉදිරියටම ඇදුණාය.ඩයනා නිසාඩ් නම් වූ ඇය ආරම්භ කළේ ජීවිතයත් මරණයත් අතර සටනකි.කියුබාවත් ඇමෙරිකාවේ ෆ්ලොරිඩාවත් අතර වූ සමුද්‍ර සන්ධියේ දුර සැතපුම් 110කි. මිනීමරු මෝරුන්ගෙන් බේරීම සඳහා කූඩුවක් භාවිතා නොකර මේ දුර පිහිනා යෑම ඇය ඉදිරියේ වූ අභියෝගයයි. නිව්යෝර්ක් හි පදිංචි ඩයනාට එය අත්හැර දැමිය නොහැකි සිහිනයක් විය. එය කෙසේ හෝ ඉටුකර ගැනීම ඈ තුළ පැවතියේ දැඩි අධිෂ්ඨානයකි. ඇය ඒ ජයග්‍රහණය අත්කර ගැනීමට මීට පෙර සිවු වරක්ම උත්සාහ ගත් නමුත් කුමක් හෝ බාධාවක් නිසා ඇයට එම අභියෝගය ජයගත නොහැකි විය. එහෙත් මෙවර ඇය සිය උත්සාහය ඇරඹුවේ දැඩි අධිෂ්ඨානයෙන් යුතුවය.වයස ඇයට එතරම් ප්‍රශ්නයක් නොවීය. එහෙත් සමුද්‍ර සන්ධියේ සිටින මිනීමෝරුන් ගෙන් බේරී යෑම ඉතාමත් අපහසු කාර්යයකි. මිනී‍මෝරුන්ගෙන් බේරීම සඳහා යොදාගනු ලබන යකඩ කූඩුවක් තුළ සිට පිහිණීම කළ හැකි නමුත් සැතපුම් 110ක් එකදිගට පිහිනීමට යාමේ දී එය මහත් අපහසුවක් විය හැකි බැවින් එය අත්හැර දැමීමට ඇය තීරණය කළාය.ඩයනා ඇගේ පිහිනුම් වික්‍රමය ඇරැඹුවේ කියුබාවේ අගනුවර වූ හවානා මුහුදු වෙරළෙනි. සවස ‍දෙකට පමණ වෙරළට පැමිණි ඇය සමඟ ඇයට සහාය වන්නෝ ද වූහ.“මා තුළ පණිවුඩ තුනක් තිබෙනවා. පළවෙනි එක කිසිදිනක අත්හැර දමන්න එපා. දෙවැන්න ඔබේ සිහිනය ඉටුකර ගන්න වයස බලපාන්නේ නෑ. තුන්වැන්න මෙය තනිවම කරනු ලබන ක්‍රීඩාවක් නොවෙයි. එය කණ්ඩායමක් හැටියට කරන එකක්. ඒ හින්දා අපි කිසිදිනෙක මෙවැන්නක් අත්හැර දමන්න සූදානම් නෑÓයි ඇය තම වීර ක්‍රියාව ඇරැඹීමට පෙර පැවසුවාය.හවානා නගරයේ හෙමින්වේ මරීනා නම් වු ස්ථානයෙන් උණුසුම් සාගර ජලයට ඇතුළු වූ ඩයනා ෆ්ලොරිඩාවේ කී වෙස්ට් නම් ස්ථානයට ගොඩ බසින විට ඇයගේ වීර ක්‍රියාව නැරැඹීමට සිටි දහසක් පමණ ජනතාව මහත් හඬින් ඔල්වරසන් දෙමින් ඇගේ ජයග්‍රහණය වෙනුවෙන් සුබ පතන්නට වූහ.සමුද්‍ර සන්ධිය තරණය කර ඇය ඇමෙරිකාවේ කී වෙස්ට් (Key West) ප්‍රදේශයෙන් මුහුදු වෙරළට ඇවිදගෙන පැමිණියේ මඳක් අසිහියෙන් මෙනි. ඇය වහාම ගිලන් රථයකින් රෝහල වෙත ගෙන යනු ලැබීය. එහිදී ඇගේ ඉදිමුණු දෙතොල් පෙන්වූ ඇය “මම හරියටම හොඳින් නැහැ” යි කීවාය.ජෙලි මාළුන්ගෙන් බේරීම සඳහා ඇය පැලඳ සිටි සිලිකෝන් මුහුණු ආවරණය නිසා මුව තුවාල වී ඇති බව පැවසූ ඇය ඒ නිසා කථා කිරීමට මඳක් අපහසු බව පැවසුවාය.ඇය සමඟ මේ බිහිසුණු ගමනේ ගිය වෛද්‍යවරු ඇයට වචන ගොත ගැසීමත් හුස්ම ගැනීමේ බාධා තිබූ බව හඳුනාගත් නමුත් ඇයට බාධා කිරීමට ඉදිරිපත් නොවූහ.ඇය තමා සමඟ ගිය සාමාජිකයින් 35 දෙනෙකුගෙන් සමන්විත කණ්ඩායමට පැවසුවේ,“මෙය මාගේ ජීවිත කාලය පුරාම නොසැලී නොවෙනස්වී තිබූ සිහිනයක්. මගේ මෙම ක්‍රියාවට උදව්වීම ගැන මා හදවතින්ම ඔබ සියලු දෙනාට ස්තුති කරනවාÓයි යනුවෙනි.“මෙම ක්‍රියාව ඇත්තවශයෙන්ම ක්‍රීඩා කෞශල්‍ය ඔප්නැංවීමට වඩා ඇමෙරිකාවත් කියුබාවත් අතර සදාකාලික සාමයක්, ආදරයක් හා මිතුරුදමක් ඇතිවීමට හේතුවේවා” යන්න ඩයනාගේ පැතුමයි.ඩයනා මේ අන්දමේ වීර ක්‍රියාවකින් එනම් 1975 දී මැන්හැටන් දූපත වටේ පිහිනා ඇමෙරිකන් ජනතාව අතරේ ප්‍රසිද්ධියට පත්වූවා. ඉන්පසුව 1979 දී බහමාස් දූපතේ උතුරු බිමිනි සිට සැතපුම් 102 දුරින් පිහිටි ජුනෝ වෙරළ වෙත පැය 27.5කින් පිහිනා වාර්තාවක් තැබීමට ඇය සමත් වූවාය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=as1309083</link>
    <topic>එදා අපි මෙහෙමයි ඉතුරු කළේ</topic>
    <author>අද ලිව්වේ - ඉනෝකා සමරවික්‍රම</author>
    <content>එදා අපි මෙහෙමයි ඉතුරු කළේඇතැමෙකුගේ අතීතය කටුකය, දුක්බරය. තවකෙකුගේ අතීතය සුන්දරය. තවත් අයෙකුගේ අතීතය කටුක වුවද දුෂ්කර වුවද සුන්දරය. අතීතය සඟවා වර්තමානයේ ජීවත්වන ඇතැමුන් ජීවිතයේ යටගියාව සිහිපත් කිරීමට ද කැමැති නැත. එහෙත් ආ ගමන දෙස හැරි බලමින් එදා විඳි දුක්ගැහැට තුළින් ජීවිතය ජයගත් අයුරු කීමට කැමැත්ත දක්වන්නෝ ද මේ අතර සිටිති. අද මෙන් නොව එදා පැවැතියේ සරල ආර්ථික රටාවකි.එහෙත් ඒ සරල ආර්ථික රටාව තුළ දී යම් අයෙකු මාසිකව ලැබු මුදල සුළු ප්‍රමාණයකි. අද කෙනෙකු විශාල වැටුපක් ලැබුව ද එයින් දිවි ගෙවීම අමාරුය. රුපියලේ අගය ඉහළ යෑමත් සමඟ සියල්ල වෙනස් වී ඇත. එහෙත් ඈත පිටිසර ගම්මානවල මෙන්ම නගරබඳව ද ඉපිද දුප්පත්කම ජයගත්තෝ අපමණ අප අතර වෙති. මේ එවැන්නියකගේ අත්දැකීම් සමූහයක එකතුවකි."අද අපේ ජීවිත සුඛෝපභෝගි වුණත් අපේ පුංචි කාලේ ජීවිත බොහෝ අගහිඟකම්වලින් පිරුණු එකක්. අපේ පවුලේ සහෝදර සහෝදරියෝ ඔක්කොම පස්දෙනයි. අම්මයි තාත්තයි එක්ක පවුලේ සාමාජිකයෝ හත්දෙනයි. තාත්තට ස්ථිර රැකියාවක් තිබුණේ නැහැ. තාත්තා කළේ කුලී වැඩ. දවසකට සාමාන්‍යයෙන් රුපියල් දෙසීයක් විතර ලැබෙන්න ඇති. තාත්තා කළේ වතු උදළු ගෑම, පොල් වළවල් කැපීම ආදි අතට අහුවෙන ඕන දෙයක් කළා. අම්මටත් ආදායම් මාර්ගයක් නොතිබුණාට අම්මා මුදල් උපයන්න මොනවාම හරි කළා.අම්මා උදේට කඩයප්පන් හැදුවා. ආප්ප, ඉඳිආප්ප දෙකම සැදුවා. තාත්තා අම්මට බොහෝම සතුටින් උදව් කළා වගේම අයියලා අක්කලත් අම්මට උදව් කළා. අයියා තමයි අම්මා පුච්චන ආප්ප, තම්බන ඉඳිආප්ප කඩේට අරගෙන ගියේ. හැමදාම හැන්දැවට අම්මට සල්ලි ලැබුණා. අම්මා ඒ සල්ලිවලින් පහුවදාට කඩයප්පන් හදන්න අවශ්‍ය දේ වගේම ගෙදරට කෑම බීමට අවශ්‍ය දේ ගේනවා. හැමදාම හැන්දෑවට අම්මා අපි පස්දෙනාට රුපියල ගාණේ දෙනවා. අපි ඒවා අපේ කැටවලට දානවා. තාත්තාත් සමහර දිනවලට අපට රුපියල් පහ දහය දෙනවා කැටවලට දාගන්න. පවුලේ අමාරුකම් දැ‍නගෙන හිටපු අපි කවදාවත් අතට ලැබෙන රුපියලවත් අනවශ්‍ය විදියට වියදම් කළේ නැහැ.අද වගේ එදා අපේ ගමට විදුලිය තිබුණේ නැහැ. අපි රාත්‍රිය ගෙවා ගත්තේ කුප්පි ලාම්පු එළියෙන්. අම්මා නිකරුණේ කාලය ගතකරපු වෙලාවක් නැති තරම්. අපි පාඩම් කර ඉවර වෙනතුරු අම්මා රාත්‍රියට පොල්කොළ පැදුරක්, වට්ටියක්, ඇතුල්පොතක් වියනවා. අම්මා වියන ඇතුල්පොත්, පැදුරු, වට්ටි ගන්න ගමේ අය අපේ ගෙදරට ආව ගියා. කාමර දෙකක් සාලයක් තිබුණා අපේ පුංචි ගෙදර වහල හෙවිල්ලලා තිබුණේ පොල් අතුවලින්. කාලයක් ගියාහම පොල්අතු දිරනවා. එහෙම වුණහම වැස්ස වෙලාවට වහලෙන් වතුර බිමට හැලෙනවා. අවුරුද්දට දෙපාරක්වත් වහලේ හෙවිල්ලන්න ඕනැ. ඒත් එකපාරට පොල්අතු ගන්න අපිට සල්ලි තිබුණේ නැහැ. පොල්අතු වැටෙන කාලෙට අම්මා පොල්අතු එකතු කරගෙන ඇවිල්ලා වත්ත පහළ තිබුණ දෙපාවේ දාලා තියෙනවා. හොඳට පෙඟුණට පස්සේ අම්මා ඒවා වියනවා. අක්කවත් අම්මා මේ වැඩේට සහාය කරගන්නවා. ඊට පස්සේ පොල්අතු එක දෙක ගේ පිටිපස්සේ මඩුවේ එකතු වෙනවා. වහලේ හෙවිල්ලන්න අවශ්‍ය තරමට පොල්අතු එකතු වුණාම තාත්තා ඒ වැඩේ පටන්ගන්නවා. එහා ගෙදර මාමයි තාත්තයි වහලෙට නැගලා අතු හෙවිල්ලන්න පටන් ගන්නවා. ඒ ගමන් හූවකුත් තියනවා. ටික වේලාවකින් අපට හිතවත් ගමේ මාමලා නැන්දලා මේ වැඩේට උදව් කරන්න එනවා.අපේ ගමේ හුඟක් ගෙවල්වල තිබුණේ පොල්අතු හෙවිල්ලලා.අම්මා වත්ත පහළ පුංචි එළවළු කොටුවක් කළා. තාත්තා තමයි අම්මට ඊට හුඟක්ම උදව් කළේ. පුංචි අපිත් ගිහිල්ලා ඒකේ එක එක දේවල් හිටෙව්වා. අපේ ගෙදර බොහෝ විට වේල පිරිමැහුණේ මේ කොටුවෙන් කඩාගන්න එළවළුවලින්. දඹල, වම්බටු, මෑකරල් හැදුනම අම්මා සමහර කාලවලට වැඩිපුර පලදාව විකුණුවා. ඒ ලැබෙන මුදලින් අපි හැමෝටම රුපියල ගාණේ ලැබුණා. ඒ මුදල් ගියේ අපේ කැටවලට.අම්මා තමයි අපිට අරපිරිමැස්ම කියලා දුන්නේ. අපේ ගෙදර හුඟාක් බඩු මුට්ටු තිබුණේ නැහැ. මට මතකයි අපේ ගෙදරට මුලින්ම රේඩියෝව ගෙනාපු දවස. තාත්තා ගෙදරට දෙන මුදලින් අම්මා ගමේ කඩේ මුදලාලිගේ හාමිනේ දාපු සීට්ටුවකට ගිහින් හිටියා. මට මතක හැටියට ඒ සීට්ටුවට අම්මා මාසෙට රුපියල් දෙසීයක් විතර දෙන්න ඇති. ඒ සීට්ටු මුදලින් තමයි අම්මා තාත්තට කියලා ගුවන්විදුලියක් ගෙනාවේ. අම්මා විටින් විට සීට්ටුවලට ගියා. ඇය අපේ පුංචි ගෙදරට අවශ්‍ය බඩුමුට්ටු එකින් එක එකතු කළා.අක්කලා අයියලා ලොකු ලොකු විභාගවලට ලිව්වා. අපි හැමෝම ඉගෙන ගත්තේ ගමේ පාසලේ. අපිට අඩුපාඩුකම් නොතිබුණාම නෙවෙයි. ඒත් අපි වුණත් පාසල් පොත් පත් නාස්ති නොකර ඉගෙන ගන්න පුරුදු වුණා. අම්මා කවදාවත් අපිව කුසගින්නේ තිබ්බේ නැහැ. හැමදාම හැන්දෑවට අපිට මොනවාම හෝ රසකැවිල්ලක් කන්න ලැබුණා. ඒ රසකැවිලි හැදුණේ ගෙදරමයි. අපේ අම්මා ඉතිරි වෙන බත් නිරපරා දේ වීසි කළේ නැහැ. ඒ බත් හොඳට වේළුවා. ඊට පස්සේ බත් බැදලා කොටලා පොල් සීනි දාලා අග්ගලා හැදුවා. කොස් වාරෙට අම්මා වැඩිපුර කොස් අටුකොස් කෙරුවා. දෙහි වාරෙට ලුණු දෙහි දැම්මා. ලුණු දෙහි පදමට හැදුණට පස්සේ කොච්චි මිරිස් දාලා ඒක තවත් රසවත් කළා.මට මතකයි අපේ ගෙදර කුස්සියේ හාල්මුට්ටියක් තිබුණා. ඒකට කිව්වේ මිටිහාල් මුට්ටිය කියලා. අම්මා හැමදාම උයන්න නෑඹිලියට හාල් අරගෙන පස්සේ එයින් හාල් මිටක් මිටිහාල් මුට්ටියට දානවා. ගෙදර හාල් ඉවර වුණ දාට මිටිහාල් මුට්ටිය බොහෝම ප්‍රයෝජනවත්. ඒ වගේම අහිගුණ්ඨික ගැහැනියක් කොළපොතක් දික්කරගෙන ආවත් මේ මුට්ටියෙන් තමයි හාල් ටිකක් දුන්නේ. අම්මගෙ මේ පුරුද්ද අක්කලාත්, මමත් පුරුදු වුණා. අයියා ඉගෙන ගෙන ඉවර වුණා. ඔවුන් රැකියාවලට ගියා.මට මතකයි අයිය ඉස්ස ඉස්සෙල්ලම රැකියාවට යන්න අක්කා එයාගේ කැටේ මුදල් අයියට දුන්නා. අයියලා රැකියාවට ගියා. ඊට පස්සේ අක්කලා දෙන්නා රැකියාවට ගියා. ඒත් කැට එකතු කරන එක නතර වුණේ නැහැ. හැමෝම පඩි ගත්ත දවසට මට රුපියල් සීයක් දෙසීයක් ලැබුණා. මම ඒ මුදල් දැම්මේ කැටේට. අයියලා දෙන්නයි අක්කලා දෙන්නයි එකතු වෙලා අපේ පුංචි ගේ ලොකු කරලා හදන්න ගත්තා. තාත්තා කුලී වැඩ කරන එක නතර වුණා. අම්මා කඩයප්පන් හදන එකත් නතර වුණා. ඒත් අපේ පුංචි එළවළු කොටුව වවන එක නම් නතර වුණේ නැහැ. අපිට පුංචි කාලේ ඇඳුම් මහ ගොඩක් තිබුණේ නැහැ. ඒත් අපි පිරිසුදුව ඇන්දා වගේම ඇඳුම් පරිස්සමින් පාවිච්චි කෙරුවා.අරපිරිමැස්ම කියන්නේ ලෝභකම නෙමෙයි කියලා අපිට වටහලා දුන්නේ අම්මා. අම්මයි තාත්තයි ඉතිරි කරපු නිසා තමයි අගහිඟකම් තිබුණත් අපිට ජීවිතේ ගොඩගන්න ලැබුණේ. අද අක්කලා අයියලා හොඳින් දියුණු වෙලා ඉන්නවා. විශ්ව විද්‍යාලයට ඇතුළත්ව අධ්‍යාපනය ලබපු මමත් ගුරු වෘත්තියට පිවිසෙන්න අවස්ථාව ලැබුණා. ඒත් එදා අපි ගෙදරදි ඉගෙන ගත්ත පුංචි පුංචි දේවල් ඉවත දැම්මේ නැහැ. ගමෙත් නගරයට ආවා කියලා අම්මලා අපිට පුරුදු පුහුණු කරපු දේවල් ඉවත දැම්මේ නැහැ. අපේ පාසලේ විශ්වාසවන්තම ගුරුවරු සීට්ටු දැම්මා. ඒ මුදල්වලින් මම ගෙදරට ප්‍රයෝජනවත් දේ ගත්තා. එදා කැටවල අපි සල්ලි එකතු කෙරුවට දැන් මගේ දරුවන්ට බැංකු පොත් තියෙනවා. ඒවායේ ඉතිරි වෙන මුදල් එයාලගේ අනාගතයට හොඳයි. අපි ජීවිතේ ගොඩනඟා ගත්තේ අම්මටයි තාත්තටයි පින්සිද්ධ වෙන්න.”ඇතැමෙක් අතීතය කීමට අකමැතිය. එහෙත් අද රජයේ පාසලක ගුරු වෘත්තියේ නියැළෙන ඇය අපට එසේ තම අතීතය පැවැසුවාය. ඈත පිටිසර ගමකින් විශ්ව විද්‍යාලයට පැමිණ ඉගෙන ගත් ඇය දුප්පත්කමට මුහුණදුන් අයුරුත්, අම්මා තාත්තා තමන් හා අනෙක් සොයුරු සොයුරියන් වෙනුවෙන් කළ කැපවීම ගැන කතාබහ කරන්නේ ආඩම්බරයෙනි.එදාට වඩා අද කාලය වෙනස්ය. එහෙත් එදා දකින්නට ලැබුණු දේ කාලයට අනුව වෙනස් වෙමින් අද පවතී. අද ඇතැම් ආයතනවලින් ගෙවීමේ ක්‍රම අනුව බඩු භාණ්ඩ නිකුත් කරනු ලැබේ.ඇතැම් විට මෙය එකවර මුදල් ගෙවා යම් යම් ගෘහ භාණ්ඩ ගැනීමට නොහැකි අයට හොඳ අත්වැලකි. එහෙත් මේවාට යොමුවීමට පෙර මේ ආයතනවල නිවැරැදි බව සොයා බැලීම තමන්ගේ පොකැට්ටුවට කරගන්නා යහපතකි.අද ලිව්වේ - ඉනෝකා සමරවික්‍රමකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=as1309084</link>
    <topic>ගෙදර ආර්ථිකය නැංවීමේදී කාන්තාව උපායශීලී විය යුතුයි</topic>
    <author>රමණී සුබසිංහ</author>
    <content>ගෙදර ආර්ථිකය නැංවීමේදී කාන්තාව උපායශීලී විය යුතුයිආචාර්ය අකුරැටියේ නන්ද නාහිමිජීවිතය පවත්නා තුරා සියලු දුක සැප සමව බෙදාගෙන ආදරයෙන් ජීවත් වන්නෙමුයි ගිවිස විවාහ දිවියට ඇතුළුවන සමහර අඹු සැමියන් කෙටි කාලයක දීම එකිනෙකා විරසක වන්නේ තමන්ටත් නොදැනීමයි. ඔවුනොවුන් අතර වන සුළු ප්‍රශ්නයක් පවා දුරදිග යන්නේ ජීවිතය පිළිබඳව ජීවත්වන ආකාරය පිළිබඳව නිවැරැදි අවබෝධයක් නොමැති නිසයි. බොහෝ පවුල්වල උද්ගත වන ගැටුම්වලට ප්‍රධාන සාධකයක් වන්නේ ආර්ථික ප්‍රශ්න. මොන තරම් හරි හම්බ කළත් උපයාගත් ධනය වැය කරන පිළිවෙළ නොදන්නවා නම් එතැන හිදැසක් ඇතිවෙනවා. එසේ වන්නේ ඇයි? තමන් ගේ අවශ්‍යතා නිවැරැදිව තේරුම් ගෙන විය පැහැදම් නොකිරීම නිසයි.කුස ගින්නට ආහාර, විළි වසා ගන්නට ඇඳුම්, ලෙඩ රෝගවලට බේත් හේත්, ඉන්න හිටින්නට වාසස්ථානයක් අපේ අත්‍යවශ්‍ය අවශ්‍යතාවන්. හැකි දා උපයන දෙයින් යම් ප්‍රමාණයක් ඉතිරි කර නොගත්තේ නම්, අර පරිස්සමින් විය පැහැදම් නො කළේ නම්, නො හැකි දා අපට සිදු වන්නේ ජීවත්වීමට අත්‍යවශ්‍ය අවශ්‍යතා හෝ සපුරා ගත නොහැකි වීමයි‍. මනුෂ්‍ය ජීවිතයේ ලෙඩ දුක්, විපත් කරදර සාමාන්‍යයි.එවැනි අවස්ථාවක වුව ද අග හිඟයකින් තොරව පවුලේ සාමාජිකයන්ට සාමකාමීව ජීවත්වීමට හැකි වන්නේ හොඳ ආර්ථික කළමනාකරණයක් තිබුණොත් පමණයි. එවැනි පරිසරයක් නිර්මාණය කිරීමෙහි ලා වැඩි ‍වගකීමක් පැවරෙන්නේ ගෘහපතිනියට. තමන් ගේ සැමියාට, දරුවන්ට යහපත් ජීවිතයක් උදාකරලීමට, පවුලේ සතුට දියුණුව ආරක්ෂා කරගන්නට ඇයට සුවිශේෂී හැකියාවක් තිබෙනවා. එක් අවස්ථාවක කොසොල් රජතුමා තමන්ට දියණියක ඉපදීම ගැන සිත් තැවුලට පත්ව බුදු හිමියන් හමුවට පැමිණියා. ඒ අවස්ථාවේ උන්වහන්සේ දේශනා කොට වදාළේ ඇය.‘මේධාවිනී සීලවතී - සස්සු දේවා පතිබ්බතා’ ලෙසින් විරුදාවලී ලබන බවයි. මේධාවිනී නම් ඥානවන්ත තැනැත්තියයි. ‘සීලවතී’ නම් ශීලාචාර පැවතුම් ඇත්තියයි. ‘පතිබ්බතා’ නම් පතිදම්, සාරදම් සුරකින්නිය යි. ඇය මේ විරුදාවලී ලබන්නී ඇය ගේ ක්‍රියාකාරිත්වය පවුලක, සමාජයක යහ පැවැත්මට හේතු වන නිසයි.පවුලේ ආර්ථික ප්‍රශ්න හමුවේ පමණක් නොව ආර්ථිකය ගොඩනඟා ලීමෙහි ද නුවණැති කාන්තාවකට කළ හැකි දේ බොහෝ යි. ඒ සඳහා ඇය උපායෙහි දක්ෂ විය යුතුයි. අතීතයේ මෙන් නොව අද අපේ සමාජයේ බොහෝ කාන්තාවන් පවුලේ දියුණුව වෙනුවෙන් බොහෝ රැකියාවල නිරත වෙනවා. ඒ අතර බස් රියේ, දුම්රියේ, මහ මඟ බුලත්විට විකුණමින්, එළවළු පලතුරු විකුණමින් පවුලේ ආර්ථිකයට ශක්තියක් වෙන්න‍ට දහදිය හෙළන ගෘහ පතිනියන් සිටිනවා. ඒ අතර තමන් හම්බ කරන සුළු ධනයෙන් පවා යම් ප්‍රමාණයක් පරිභෝජනයට ගෙන තවත් කොටසක් ව්‍යාපාරයේ දියුණුව පිණිස යොදවා දුක ජය ගත් කාන්තාවන් ද සිටිනවා. ලාබ උපයන බොහෝ මහා පරිමාණ ව්‍යාපාර පිටුපස ඇත්තේ එවැනි දිරිය කාන්තාවන් ගේ ධෛර්යයි. ඔවුන් ගේ නුවණැති බව උත්සාහය, කැපවීම ඒ දියුණුවේ ‍රහසයි.බුදුරජාණන් වහන්සේ දේශනාකොට වදාළේ කුඩා ගිනි පුපුරකින් මහා ගින්නක් ඇති කර ගන්නා සේ නුවණැති තැනැත්තා ඉතා ස්වල්ප දෙයකින් විශාල ධනයක් උපයා ගන්නා බවයි.  ‘අප්පකෙනපි මෙධා වී - පාහතෙන විචක්ඛණොසමුට්ඨාපෙති අත්තානං - අණුං අග්ගිං ච සන්ධ මං’යන ගාථා ධර්මයෙන් අර්ථවත් කළේ එයයි. ජීවත්වීම සඳහා ධනය උපයාගත යුතු ආකාරය කෙසේද යන්න පිළිබඳවත්, එම ධනය පරිහරණය කරන ආකාරය පිළිබඳවත් සම්බුද්ධ දේශනාවේ සඳහන්. තමන්ට මෙන් ම අනුන්ට ද අයහපතක් නොවන එම ධර්මෝපදේශ අප ගේ ජීවිතයට ඉතා වටිනා මඟ පෙන්වීමක්. ව්‍යග්ඝපජ්ජ සූත්‍රයේ දී බුදුරජාණන් වහන්සේ, යම් පුද්ගලයකු ගේ හිත සුව පිණිස, දියුණුව පිණිස හේතුවන ප්‍රධාන කරුණු හතරක් පෙන්වා දී තිබෙනවා.උට්ඨාන සම්පදාව ඉන් පළමුවැන්නයි. එහිදී උන්වහන්සේ අවධාරණය කර තිබෙන්නේ, යම් කුල පුත්‍රයෙක් ගොවිතැනින් හෝ වෙළෙදාමෙන් හෝ ගව පාලනයෙන් හෝ රාජ්‍ය සේවාවෙන් හෝ වෙනයම් ශිල්පයකින් හෝ දිවි පවත්වා ද ඒ පුද්ගලයා තමන් කරන කාර්යයෙහි දක්ෂවේද, අනලස්වේද, උපායෙන් හා විමසීමෙන් යුක්ත වේද සුදුසු කාලයෙහි ඒ ඒ කර්මාන්ත කිරීමටත්, සංවිධානය කිරීමටත් සමත් වේ නම් හේ ‍උත්සාහවත් පුද්ගලයෙක් වන බවයි. ඔහුගේ දියුණුවට හේතුව අලස නොවීමයි. වීර්යෙන් කටයුතු කරන පුද්ගලයාට තම අභිමතාර්ථ සම්පූර්ණ කර ගැනීම අපහසු නොවන බව උන්වහන්සේ දේශනා කළා. දෙවැන්න ආරක්ඛ සම්පදාවයි. එනම් ආරක්ෂා සම්පත්තියයි. අපේ සමාජයේ බොහෝ දෙනා කෙරෙහි ධනය හම්බ කළත් දියුණුවක් නැත්තේ නිසි ලෙස පාලනය කිරීමේ පුරුද්දක් නැති නිසයි. තමන් උපයන ධනය පිරිහෙන දොරටු හතරක් පිළිබඳව මෙම සූත්‍රයේ දීම උන්වහන්සේ අපූරු උදාහරණයකින් දක්වා තිබෙනවා. ස්ත්‍රී ධූර්තයෙක් වීම, සුරා සො‍‍ඬෙක් වීම, දූ කෙළියට පුරුදු වූවෙක් වීම, පවිටු මිතුරන් ඇසුරු කිරීම පිරිහීමේ දොරටු ලෙස අවධාරණය කරන උන්වහන්සේ, දිය ඇතුළුවන දොරටු සතරක් හා දිය පිටවන දොරටු සතරක් ඇති මහ විලෙක කිසියම් පුරුෂයෙක් දිය එන දොරටු වසා දිය පිටවෙන දොරටු හැර දමයි ද මහා වැසි වැස්ස ද ඒ විල ජලයෙන් පිරී නොයන්නා සේ උපයන ධනය පෙර කී සිවු ආකාර පිරිහීමේ දොරටුවලට අසු වූ කල පුද්ගලයා ගේ දියුණුවක් අපේක්ෂා කළ නොහැකි යැ'යි විස්තර කරනවා. පුරුෂ පාර්ශ්වය උදාහරණයට ගනිමින් දේශනා කොට වදාළ ද මෙම ධර්ම කරුණු ගෘහ පතිනියට ද ඉතා වටිනා මඟ පෙන්වීමක්.අද අපි ජීවත්වන්නේ ඉතාම සංකීර්ණ වූ සමාජයක‍. ඒ පරිසරයේ දකින දකින දේ පසුපස හඹා යනවා නම්, කැමති කැමති රස පසු පස ලුහු බඳිනවා නම් කිසි දිනක සතුටින් ජීවත් විය නොහැකි යි. මන්ද මොනතරම් ධනය ඉපයුවත් කිසිදු ඉතිරියක් නොවන නිසා. ඒ වගේ ම අවශ්‍යතාවන්ගෙන් සෑහීමකට පත් නොවන නිසා. අප ජීවත් විය යුතු වන්නේ තමන්ට මෙන් ම අනුන්ට ද බරක් නොවන ලෙසයි. ඒ සඳහා සරල පැවතුම් ඇති, පහසුවෙන් පෝෂණය කළ හැකි සන්සුන් ඉඳුරන් ඇති කෙනෙක් වීම අත්‍යවශ්‍යයි. එමෙන් ම උපයන දේ මනා කළමනාකාරිත්වයකින් අත්‍යවශ්‍ය දේට පමණක් යෙදවීමේ උපාය දන්නා අයෙක් විය යුතුයි. ජීවිතය සැහැල්ලුවෙන් සතුටින් ගත කිරීමට අවස්ථාව උදාවන්නේ එවිටයි.රමණී සුබසිංහඡායාරූප-විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=as1309085</link>
    <topic>නෙළුම් විල</topic>
    <author/>
    <content>නෙළුම් විලමා දියණිය ඉගෙන ගන්නා පාසලෙන් හදිසි දුරකථන ඇමතුමක් ආයේ ය.‘කලබල වෙන්න එපා! දුවට ටිකක් සනීප නැහැ, ඇවිත් එක්කරගෙන යනව ද?’ තම අනන්‍යතාව හෙළි කළ පාසල් බලධාරියා කියා සිටියේ ය.‘හොඳයි, මම දැන්මම එන්නම්’මා ඒ දුරකථන ඇමතුමට පිළිතුරු දුන්නේ තරමක තැති ගැනීමෙනි. ඊට හේතු වූයේ ඒ අවස්ථාවේ ගෙදර සිටියේ මා පමණක් බැවිනි. සැමියා වැඩට ගොස් සිටි අතර දරුවෝ පාසල් ගොස් සිටියහ.මම වහාම දුරකථන ඇමතුමක් ගෙන සැමියා ඇමතීමි.“කල්‍යාණි කලබල වෙන්න එපා! ඉස්සෙල්ලම ත්‍රීවිල් එකකට කතා කරන්න. ඔන්න ටෙලිෆෝන් එක ළඟ පොත තියනව, ඒකෙ අන්තිම පිටුවෙ ත්‍රිවිල් හයර් කරන අයගෙ අංක තියනව. සමන්තට හරි රාජ්ට හරි කෝලිතට හරි සරත් අයියට හරි කතා කරල ඉක්මනට එන්න කියන්න. ඒ අතරෙ ඔයා ඇඳගෙන දෙපැත්තෙම දොරවල් ලොක් කරල යතුරත් අතට අරගෙන ගේට්ටුව ළඟට යන්න. ඉස්කෝලෙට ගිහිල්ල දරුවව බාර අරන් දරුවගෙ අසනීප තත්ත්වෙ ගැන මට කියන්නකො. හා දැන් හොඳ ළමය වගේ කලබල වෙන් නැතුව ඒ විදිහට කරන්නකො” සැමියාගේ කතා-බහ මගේ හිතට ගෙන දුන්නේ ලොකු ශක්තියකි.වහාම ගොස් ටෙලිෆෝන් පොත පෙරළු මම එහි වූ අංක උඩ සිට යටට අමතන්නට වීමි. දෙදෙනකු ඒ වන විටත් සිටියේ හයර් යමිනි. තුන්වැන්නා හරි ගියේ ය. ඔහුට ඉක්මනටම එන්නැයි කී මම පිටුපස දොර අගුළු දමා වහ වහා අත පය මුහුණ සෝදා ගෙන ඇඳුමක් තෝරා ඇඳ ගතිමි. මුදල් ටිකක් ද සෙල්ෆෝනය ද අත් බෑගයට දමා ගත් මම ඉදිරිපස දොර ද අගුළු ලා යතුර ද බෑගයේ ලා ගනිමින් ගේට්ටුව ළඟට දිවීමි. ගේට්ටුව පිටතින් ලොක් කරන විට ම ත්‍රිරෝද රිය ආයේ ය.ත්‍රිරෝද රියේ යන අතර මම යළිත් සැමියා ඇමතීමි.‘හොඳයි. කාගෙ ද ත්‍රීවිලර් එක?’‘සරත් අයියගෙ.’‘ෆෝන් එක පොඩ්ඩක් එයාට දෙන්නකො’මම එය සරත් අයියාට දුනිමි.‘ඔව්, මහත්තය කියන්න’ සරත් අයියා සංවාදයට එකතු විය.‘ආ සරත් අයියෙ. ත්‍රිවිලර් එක ඉස්කෝලෙ ගේට්ටුව පැත්තෙ නතර කරන්න. අනිත් පැත්තෙ නතර කරන්න එපා, මොකද මෙයා කලබල වෙලා පාර පනින්න පුළුවන්. වාහනත් හෝ ගාල එනවනෙ.’‘හොඳයි මහත්තය.’‘සරත් අයියෙ දුවගෙ අසනීප තත්ත්වෙ එච්චර හොඳ නැත්තං හොඳ දොස්තර මහත්තයෙක් ළඟට එක්කගෙන යන්න. දොස්තර මහත්තුරු නොහිටියොත් කෙළින්ම ඉස්පිරිතාලෙට ගෙනියන්න. අපේ නෝන කලබල වෙනවනෙ, ඒකයි මං මේ ඔයාට කියන්නෙ. හොඳයි දැන් පරිස්සමට යන්න. දරුවගෙ තත්ත්වෙ බලල මට කතා කරන්න කියන්න.’‘හොඳයි මහත්තය’ත්‍රීවිලරය ගේට්ටුව අසල නැවැත්විය. මම වසා තිබු එයට තට්ටු කළෙමි. ආරක්ෂක නියාමකවරියක් මා අසලට ආවේ නොරුස්නා හැඟුමක් මුහුණට නඟා ගෙනය.‘ඇයි? මොකද මේ ගේට්ටුවට තඩි බාන්නෙ?’‘මගෙ දුවට අසනීපයි. වහාම එන්න කියල මට ඉස්කෝලෙන් කෝල් එකක් ආව. මේ ගේට්ටුව අරින්න. මට යන්න ඕන’ මම කීමි.ඇය මා ගත සිසාරා බැල්මක් හෙළුවා ය.‘මොකක්ද ඔය ඇඳන් ඉන්නෙ. සායවල් ඇඳගෙන ඉස්කෝලෙට යන්න බෑ. ගිහිං සාරියක් ඇඳගෙන එන්න. ඉස්කෝලෙ විනය නීතියක් තියනව කියල දන්නෙ නැද්ද, ඔයා නං හරි අම්මෙක් තමයි.’‘සාරි ඇඳ ඇඳ ඉන්න වෙලාවක් නෑ. ළමයව ඩොක්ටර් කෙනෙකුට පෙන්නන්න ඕන. ඉක්මනට මේ ගේට්ටුව අරින්න, මට ළමයාව බාර ගන්න ඕනැ.’ මම කෑ ගැසීමි.ඇය මගේ කෑ ගෑම සතේකට ගණන් නොගෙන එතැන සිටි ආරක්ෂක නියාමකවරයා දෙස බැලුවේ ය. ඔහු ද ගේට්ටුව අසලට ආවේ මවෙත තද නොරුස්නා බැල්මක් හෙළාගෙන ය.‘ඔය විදිහට ඇතුළට ගන්න බෑ. සාරියක් ඇඳගෙන ආවොත් විතරයි ඇතුළට ගන්න පුළුවන්. අපිට උපදෙස් ලැබිල තියෙන්නෙ එහෙමයි කනගාටුයි’ ඔහු කීවේ තියුණු හඬිනි.මම අසරණ වීමි.‘හරි. මං ගිහින් දරුවව ගේන්නම්. අරින්න ගේට්ටුව!’ සරත් අයියා ඉදිරියට ආයේය.‘ඔයා දරුවගෙ තාත්ත ද?’‘නෑ. ඔයාල දරුවගෙ අම්මට ගේට්ටුව අරින්නෙ නැති හින්දයි මම යන්න හදන්නෙ, මෙතන උප්පැන්න ලිය ලිය ඉන්න වෙලාවක් නෑ. ගේට්ටුව අරින්න, මං පන්තියට ගිහිං දරුවව එක්කරගෙන එන්නං.’‘ඔයාට යන්න දෙන්න බෑ. ඔයා පිටකෙනෙක්. පිටස්තර අයට ඉස්කෝලෙ ළමයි බාර දෙන්න බෑ.’ආරක්ෂක නියාමක දැඩි ස්වරයෙන් කීවේ ය.මගේ ඉවසීමේ සීමාව පැන්නේ ය. මම කෑගාන්නට වීමි.‘ඔහේලට පඩි ගෙවන්නෙ අපි! මේ ගේට්ටුව අරිනව. මට මගෙ ළමයව ගන්න ඕනැ.’ මම ගේට්ටුව හොලවමින් කෑගැවෙමි.මේ කලබලය දැක ගුරුවරයෙක් ගේට්ටුව අසලට ආවේ ය.‘සර් මෙයා කොච්චර කෑ ගැහුවත් ගේට්ටුව අරින්න බෑනෙ. මෙයා සාරියක් ඇඳගෙන ඇවිත් නෑනෙ.’ ආරක්ෂක නියාමක ගුරුවරයා දෙස හැරුණේය.ගුරුවරයා මදෙස බලා තැන්පත් හඬින් කතා කළේ ය.‘කලබල වෙන්න එපා! ඔහොම ඉන්න. මම ගිහින් දරුවව එක්කගෙන එන්නං’අපි සන්සුන් වීමු.ටිකකින් පන්ති භාර ගුරුතුමිය මා දියණියගේ අතින් අල්ලා ගෙන ඇය ගේට්ටුව අසලට කැඳවාගෙන ආවා ය. ඊට පිටුපසින් අර ගුරුතුමා ද ආවේ ය.‘අපි මෙයාට පැනඩෝල් පෙත්තක් දුන්නා. දැන් නං උණ ටිකක් අඩුයි වගේ. ඒ වුණාට වමනෙ දාන්න එනවලු. ප්‍රින්සිපල් සර් නං කියන්නෙ හොස්පිට්ල් එකට එක්කගෙන යන්න කියල.’ ගුරුතුමිය මගේ දරුවා මට බාර දෙමින් කීවා ය.අපි ගුරුවරුනට ස්තුති කර දරුවා රියට නංවා ගතිමු.ප්‍රතිකාරවලින් පසු දියණිය සුව විය. සිද්ධිය එතැනින් අවසන් වුව ද පාසල් ගේට්ටුව අසල දී මා ලද අවමානය පිළිබඳ රිදුම නම් කාලයක් යන තුරු පැවතියේ ය.අනන්‍යතාව හෙළි කිරීමට අකමැති ගම්පහ ප්‍රදේශයේ නෙළුම්විල පාඨකයකු විසින් යොමු කරන ලද ලිපියක් ඇසුරිනි.බසයට නැඟුණු මම හිඳ ගන්නට අසුනක් ඇද්දැයි විපරම් කළෙමි.කුඩා දරුවකු හිඳ සිටි අසුනෙහි පසෙක ඉඩ ඇති බව දුටු මම එතැන හිඳ ගතිමි.ඇගේ මව හෝ ආච්චි අම්මා විය හැකි කෘෂ තැනැත්තියක් පසුපස අසුනේ ජනේලය අයිනේ හිඳ සිටියා ය. ඇය විටින් විට දරුවා වෙත නැමී යම් යම් දේ කතා කළා ය.දරුවා ද කෙසඟ ය. හතරේ හෝ පහේ පන්තියක ඉගෙන ගන්නවා විය යුතු ය. ඔහු ළඟ පොත් බෑගයක් ද විය.දරුවා සිටියේ කිසියම් බීම පැකට්ටුවක් උරමිනි. එය තරමක් විශාල ය.බසය තරමක් දුර ඇදෙන විට දරුවා පැකට්ටුවෙන් වැඩි හරියක් බී තිබුණේ ය. අනතුරුව ඔහු එය හොල්ලා බලමින් ඇතුළත වූ බීම සියල්ල ම වාගේ හිස් කළේ ය.තවත් ටික දුරක් යද්දී දරුවා හොරැහින් මදෙස බලනු දැක මම විමසිලිමත් වීමි. ඔහු ටිකකින් බසයේ ජනේලය මඳක් ඇරියේ ය. යළි නිහඬ වූයේ ය.හිස් බීම පැකට්ටුව හෙමිහිට ජනේලය වෙත යන සැටි මම දිටිමි. ඔහු කාටත් හොරෙන් එය ජනේලයෙන් පාරට දමන්නට යන බව පැහැදිලි ය.‘ඕක පාරට දාන්ම එපා පුතේ! පාරෙ යන අය කරදරේ වැටෙයි.’ මම කීමි.ඔහු වහා එය ආපසු ගෙන රඳවා ගත්තේ ය.‘ඕක ඔයා ඔය විදිහටම අරගෙන ගිහිං කුණු දාන භාජනේකට දාල යන්න’ මම හෙමිහිට මැතිරීමි. ඔහු එය අනුමත කරන බව පෙන්නුවේ හිස හෙමිහිට සොලවමිනි.බසය තවත් දුර ගියේ ය. දරුවා හිස් පැකට්ටුව අතේ තියාගෙන උන්නේ ය.‘ඕකෙ කිරි ඉවර ද?’ හදිසියේ ම වැඩිහිටි කත දරුවා ගෙන් විමසුවා ය.‘ඔව්’ ඔහු කීවේ ය.‘කෝ බලන්ඩ?’ ඇය එය ඔහුගෙන් ඉල්ලා ගෙන බටය මුවෙහි තබා ඉරුවා ය.‘කෝ නෑ තමයි. ඉවර වෙලා!’ ඇයට කියැවිණ.අනතුරුව ඇය හිස් පැකට්ටුව ඇල කර සෙලෙව්වා ය. එවිට එහි වූ දියර ටිකක් ඇගේ ඇ‍ඟෙහි වැටිණ.‘ඉහ්!’ කී ඇය හිස් පැකට්ටුව පසෙකට දැම්මා ය. එය අසුනේ කෙළවර රැඳිණ.ඉහිරුණ කිරි ටික අතින්ම පිස දැමු ඇය හිස් පෙට්ටිය අතට ගත්තා ය.ඇය හදන්නේ පෙට්ටිය ජනේලයෙන් පිටතට විසි කරන්නට බව මට එකෙණෙහිම සිතිණ.‘එපා!’ යි කියන්නට මගේ කටට ආයේ ය. එහෙත් පිට නොවී ය.මම දෙවරක් සිතීමි. ඇගේ ප්‍රතිචාරය දරුවාගේ ප්‍රතිචාරය තරම් සෞම්‍ය නොවිය හැකි ය. මම ගොළු වත රැකීමි.ඇය නිදහසේ ම එය ජනේලයෙන් පිටතට විසි කළා ය.පාණදුරේ ජයන්ත ජයලාල් මහතා විසින් යොමු කරන ලද ලිපියක් ඇසුරිනි.මට දරුවන් නැත. එබැවින් දුප්පත් නිවුන් දරුවන් දෙදෙනකුට උදවු කිරීමට කැමැත්තෙන් සිටිමි.ඔවුන් දරුවන් මෙන් හදා වඩා ගෙන අපට තිබෙන දේපොළක් බාරදීමට ද පුළුවන.කැලණිය ප්‍රදේශයේ මවක විසින් යොමු කරන ලද ලිපියක් ඇසුරිනි. ඇගේ ඉල්ලීමට අනුව අනන්‍යතාව සඟවා තැබේ. ඇගෙන් පිහිට ලැබිමට කැමැති අයට තම විස්තර ලිඛිතව නෙළුම් විලට දැන්විය හැකිය. ඉල්ලීම් ලිපි ඇය වෙත යොමු කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av1309082</link>
    <topic>රැකියාවෙන් උසස් වීමක්වත් දේශපාලනයෙන් මා ලබා නැහැ</topic>
    <author>ජෝජ් රොබ්සන් ද සිල්වා</author>
    <content>රැකියාවෙන් උසස් වීමක්වත් දේශපාලනයෙන් මා ලබා නැහැසත්සර හා මුසුව එන ගී හඬින් දශක තුනහමාරකට පමණ පෙර සිට ගීත ශ්‍රාවකයෝ අමන්දානන්දයට පත් වූහ. එදා මෙන්ම අදත් ඒ ගී හඬට පෙම් බැඳි සිත් ඇති ශ්‍රාවක පිරිස් සිය පවුල් පිටින් තමන් වටා එක්රොක් කරගන්නට ඔහුගේ සුගායනයට හැකි වී ඇත. සිය ඒක පුද්ගල ගී ප්‍රසංගය වන “මාරිම්බරී” සමඟ වර්තමානයේ සොඳුරු කඩඉමකට පැමිණ සිටින මේ සෞන්දර්යවේදියා විශාරද එඩ්වඩ් ජයකොඩි ය. මෙවර “ස්වර වර්ණ” එඩ්වඩ්ගේ සිතුවිලි සමඟින් වර්ණ ගන්වන්නට අපි ඔහුට ආරාධනා කරමු.“මුලින් මා සමූහ ගායනා සඳහා එක්වී තිබුණත් මගේම ගීතයක් ලෙස ‘කරදිය ගැඹරේ’ ගීතය තමයි මා මුලින්ම ගැයුවේ. ඒ මීට අවුරුදු තිස් පහකට පමණ පෙර 1977 දී ගුවන් විදුලියේ ‘ප්‍රබුද්ධ ගී’ වැඩ සටහනටයි. මට ඒ අවස්ථාව ලබා දුන්නේ ජී. එස්. බී. රාණි පෙරේරා මහත්මියයි. ඊට දශක තුනකටත් වඩා කාලය ගත වී තමයි මම 2010 දී ඒක පුද්ගල ගීත ප්‍රසංගයක් ලෙස මගේ මේ ‘මාරිම්බරී’ ප්‍රසංගය ඇරැඹුවේ.අසූව දශකයේ මුලදී ‘කරදිය ගැඹරේ’, ‘සීතල පිනි මත’, ‘දොඹ මලින් මලට, ‘කැරකෙන රෝදේ’ වැනි මා ගායනා කළ ගීත පහක් හයක් පමණ ජනප්‍රිය වූ කාලේ ඉඳලම මට ඒක පුද්ගල ගීත ප්‍රසංගයක් කරන ලෙස ආරාධනා ආවා. ඒත් මං ‘අද නොවේ හෙට’ කියා සිතාගෙන උන්නේ මෙවැනි ප්‍රසංගයක් විවිධත්වයකින් යුතුව ගුණාත්මකව මෙන්ම රසාත්මකව ඉදිරිපත් කරන්න ඕනෑ නිසයි. පැය දෙකහමාරක පමණ කාලයක් පුරා ශ්‍රාවකයා සමඟ ගායන ශිල්පියා සමාධි ගත වීමේ අභියෝගයට මෙහි දී මුහුණ දිය යුතුයි.”“එලෙස ශ්‍රාවකයා සහ ගායන ශිල්පියා අතර සුසංයෝගයක් නොවුණොත් දෙපාර්ශ්වයටම සුගතියක් වෙන්නේ නැහැ. අද රටේ පවතින තත්ත්වය අනුව මෙවැනි ප්‍රසංගයක් පවත්වා ගෙන යාම ඉතාම දුෂ්කර කාරියකුත් වන බව මගේ හැඟීම වී තිබුණු හින්දාත් මම ප්‍රමාද වෙවී සිටිද්දී චරිතා (එඩ්වඩ්ගේ ආදරණිය බිරිය - චරිතා ප්‍රියදර්ශනී පීරිස්) තමයි ‘මාරිම්බරී’ වෙනුවෙන් වෙහෙසුණේ. ඇය නොවුණා නම් කෙසේවත් මේ ප්‍රසංගය කෙරෙන්නේ නැහැ.මේ අවුරුද්දේ අපි ‘මාරිම්බරී’ 50 වැනි ප්‍රසංගයත් කොළඹ ආනන්ද විදුහලේ දී පැවැත්වූවා. මෙම 14 වැනිදා ගාල්ලේ කරාපිටිය වෛද්‍ය පීඨ රංග ශාලාවේදීත් 26 වැනිදා පොලොන්නරුව බුද්ධි මණ්ඩපයේදීත්, ‘මාරිම්බරී’ ප්‍රසංගය පැවැත්වීමට මේ වන විට කටයුතු සූදානම් කෙරෙමින් තියෙනවා.“මාරිම්බරී” ප්‍රසංගය ගෙන එන්න ඔබ මෙතරම්ම කාලයක් ප්‍රමාද වූවේ ඇයි...?“ඊට ප්‍රධානම හේතුව මම මගේ ජීවන රටාවේදීත්, නිර්මාණ රටාවේදීත් අති ධාවනකාරී නොවීමයි. ඊළඟට මෙවැනි ප්‍රසංගයක් ඉදිරිපත් කිරීමට සුදුසුකම් ලබනු පිණිස මම අවුරුදු තිස් පහක් පුරාම ප්‍රාග්ධනය රැස් කළා කියලත් මට හිතෙනවා. ඒ ප්‍රාග්ධනය කිව්වේ ජන සංගීත, උත්තර භාරතීය, බටහිර සහ සරල සංගීත ආදි විවිධ ආර අනුව මා ගැයූ විවිධ ගීතයි. විවිධ ශෛලීන් පදනම් කරගෙන මම දේශාභිමාන ගී, භක්ති ගී, සාරධර්ම තේමා කරගත් ගී, ළමා ගී, ආදර ගී, යුග ගී, සමූහ ගී, සරල ගී, චිත්‍රපට ගී, ටෙලි නාට්‍ය ගී, වේදිකා නාට්‍ය ගී ගායනා කළා. ඒක පුද්ගල ගීත ප්‍රසංගයකදී ශ්‍රාවකයා කැමැති වෙන්නේ එවැනි විවිධත්වයෙන් යුතු ගීත ශ්‍රවණය කර වින්දනයක් ලබන්නයි.අපි පාසල් යන කාලේ අමරදේව සර්ගේ, සනත් නන්දසිරි සර්ගේ, නන්දා මාලිනී මහත්මියගේ සහ වික්ටර් රත්නායක මහත්මයාගේ ඒක පුද්ගල ගීත ප්‍රසංග නරඹලා උන්මාද වෙලා උන්නේ. ඉන්පසු සෞන්දර්ය විශ්ව විද්‍යාලයට එන්න වරම් ලැබුණාම දැවැන්තයින්ගේ ඇසුර ලැබුණා. අමරදේව සර්ගේ ‘ශ්‍රවණ රමණී’ සහ වික්ටර් රත්නායක මහත්මයාගේ ‘ස’ ප්‍රසංග වල අත්වැල් ගායනා කරමින් රට වටේ යන්න ලැබුණාම අපි බලා උන්නා ඔවුන් ශ්‍රාවකයා සමඟ සම්බන්ධය තියාගන්නේ කොහොම ද, ස්වර ප්‍රස්ථා ලියන්නේ කොහොම ද, වාදක මඩුල්ල හසුරුවා ගන්නේ කොහොම ද යනාදී සියලුම දේ ගැන.ඇඟටත් නොදැනීම ඉගෙන ගන්න ලැබුණා ඒ අතරතුර කාලයේ ඒ සියල්ලක්ම. ඒ දැවැන්තයින්ගේ ගුණාත්මක ඒක පුද්ගල ගී ප්‍රසංග රස වින්ද නිසා විය යුතුයි මගේ ‘මාරම්බරී’ ප්‍රසංගය මෙතරම් ප්‍රමාද වුණේ. අනිත් ප්‍රධාන කරුණ තමයි - හරියට හිටගන්න නම් අපි පරිපූර්ණ විය යුතුයි. ඒ උදෙසාත් කාලයක් ගත වුණා කියා මං හිතනවා.”ඔබ පවසන්නේ සාර්ථක ඒක පුද්ගල ගීත ප්‍රසංගයක් කිරීමට නම් දිගු කාලීනව හැදෑරීමක් කළ යුතු බැව් නේද...?“ඔව්, එවිට තමයි හරියට හිටගන්න පුළුවන්කම ලැබෙන්නේ. අපි අදත් ප්‍රවීණයින්ව ගරු කොට සලකනවා. අදත් ඒ අය සමඟ අත්වැල් ගායනා කරන්න ආසයි. ඒ අත්දැකීමෙන් ලැබෙන ආත්ම හා සාධනීය බව කියා නිම කරන්න බැරි තරම්. තනියම ගීතයක් ගයනවාට වඩා අත්වැල් ගායනා කිරීම අමාරුයි. හරියට ගයන්න ඕනේ. මම අවුරුදු නවයක්ම හොඳ විනිශ්චය මණ්ඩල ඉදිරියේ ආධුනික ගායකයෙක් ලෙස ගීත ගායනා කර තියෙනවා. ඒ අතර ප්‍රවීණයින්ට අත්වැල් ගායනා කර තිබෙනවා. ඒ කාලයේදී ලබා ගත් දැනුම, අවබෝධය මට මේ ප්‍රසංගය කිරීමේදී අද ප්‍රයෝජනවත් වී තියෙනවා. එම නිසා තමයි ගීත ශ්‍රාවකයා සමඟ අද මට මේ ගනුදෙනුව හරියාකාරව කරගෙන යාමට පහසු වී තියෙන්නේ.”“මාරම්බරී” ප්‍රසංගයේ දී ඔබට ශිල්පීය දායකත්වය ලැබෙන්නේ කාගෙන් ද...?“යුග ගායනයෙන් මගේ බිරිය චරිතා, මගේ දුව ශාරන්‍යා ජයකොඩි දායක වෙනවා. ප්‍රසංගයට මූලිකව සංගීතය සැපයූවේ ආචාර්ය රෝහණ වීරසිංහයන්. අනිකුත් ප්‍රසංග වලදී සුනිල් අමරසිංහ සංගීතය මෙහෙයවනවා. මගේ පුතා චන්දීප ජයකොඩිත් බොක්ස් ගිටාරය වාදනය කරමින් ‘මාරම්බරී’ සංගීතවත් කිරීමට වාදනයෙන් දායක වෙනවා.ඔබේ ‘මාරම්බරී’ හඳුන්වන්නේ පවුලේ ප්‍රසංගයක් ලෙසයි.“මේ කාලයේ දරුවන් සමඟ වැඩිහිටියන්ට එක්ව රසවිඳින්න පුළුවන් වන අයුරු ‘මාරම්බරී’ පවුලේ ප්‍රසංගයක් ලෙස කරන්න ලැබීම මගේ භාග්‍යයක් කියා මං විශ්වාස කරනවා. දෙමවුපියන් සිය දරුවන් සමඟ පවුල් පිටින් ‘මාරම්බරී’ විඳින්න පැමිණීම ගැනත් මං සතුටු වෙනවා. බොහෝ විට ගීත ප්‍රසංග නැරැඹීමට වැඩිහිටියන් පමණයිනේ එන්නේ. ඔවුන් දරුවන්ව රැගෙන එන්න කැමැති නැහැ. ඒත් ‘මාරම්බරී’ ප්‍රසංගයේ දෙපිට කැපෙන වචන නැහැ. ලැජ්ජා සහගත සංකල්පනා ඇතුළත් ගීත ගැයෙන්නේ නැහැ.අප මනා ශික්ෂණයකින් යුතුවයි මෙම ප්‍රසංගය ඉදිරිපත් කරන්නේ. ඒ නිසා ‘මාරම්බරී’ නරඹන්න එද්දී අපි දරුවන් කැටුව එන්නයි වැඩිහිටියන්ට කියන්නේ. එසේම පවුලක් වශයෙන් මගේ බිරිය, පුතා, දුව හා සමඟ මම ‘මාරම්බරී’ ශ්‍රාවකයින් අතරට ගෙන යන්නේ. චරිතා මා සමඟ යුග ගී ගයනවා. මගේ පුතා වාදනයෙන් දායක වෙනවා. නතාෂා පෙරේරා කුඩා කාලේ මා සමඟ ගැයූ ‘සුළඟක් වී මං යනවා’ ගීතය ගයමින් මගේ දුව රංගනයකුත් ඉදිරිපත් කරනවා. ඒ අර්ථයෙනුත් ‘මාරම්බරී’ පවුලේ ප්‍රසංගයක්නේ.”පාසල් දරුවන්ට ඔබේ “මාරම්බරී” ප්‍රසංගය විශේෂයි නේද...?“අද දරුවන් ළමා ගී දන්නේ නැහැනේ. ඒ නිසා තමයි ඔවුන්ට ‘මාරම්බරී’ ප්‍රසංගය විශේෂ වෙන්නේ. මා ගයන ‘කොපර කොපර පිපිඤ්ඤා’, ‘අකුරු මැකී නෑ’, ‘කටු අකුලේ’, ‘රජ්ජුරුවෝ උඩයි උඩයි’, ‘චක් ගුඩු ගුඩු’ වැනි ළමා ගීත ඔවුන් ප්‍රිය කරනවා.”විදේශ ප්‍රසංග වලදී ලැබෙන ප්‍රතිචාර කොහොම ද...?“අපි ඉතාලියේ තමයි දීර්ඝ සංචාරයක් සහ ප්‍රසංග වාර වැඩි ගණනක් පැවැත්වූවේ. එවකට ඉතාලි ශ්‍රී ලංකා තානාපති කාර්යාලයේ සේවය කළ වර්තමාන රූපවාහිනී අධ්‍යක්ෂ ජෙනරාල් චන්ද්‍රපාල ලියනගේ මහතා තමයි එම ප්‍රසංග සංවිධානය කළේ. ස්විස්ටර්ලන්තයේ ‘සුරිච්’ නගරයේ දී ප්‍රසංගය පැවැත්වෙන අතරමඟදී වේදිකාවට ආ ස්විස් ජාතිකයෙකු ‘අකුරු මැකී නෑ’ ගීතය ගැයීමත්, තවත් ප්‍රසංගයකදී ඉතාලි ජාතික දැරියක් ‘කොපර කොපර පිපිඤ්ඤා’ ගීතයට රෙද්දක් සහ හැට්ටයක් ඇඳගෙන රංගනයක යෙදීමත් අමතක වෙන්නේ නැහැ. විදේශයන්හිදීත් ‘මාරම්බරී’ ප්‍රසංගයට යහපත් ප්‍රතිචාර ලැබීම ජයග්‍රහණයක් ලෙස මං සලකනවා.”ඔබත් දේශපාලන වශයෙන් වාසි ලබා ගන්නා කලාකරුවෙක් ලෙස ඇතැමුන් හඳුන්වනවා. එහෙත් “මාරම්බරී” ප්‍රසංගය වෙනුවෙන් ඔබ එබඳු වාසි සලසා ගන්නා බවක් පෙනෙන්නට නැත්තේ ඇයි...?“මෙහෙමයි. මට දරුවන් වෙනුවෙන් අධ්‍යාපනික වශයෙන් හෝ වේවා වෙන යම් කිසි ලෙසකින් හෝ වේවා නිතරම කටයුතු කරන්න අවස්ථා ලැබෙනවා. වෙසක් සමයේදී ගුරුවරුන් සහ ළමයින් 850 ක් යොදවා මම කළ භක්ති ගී වැඩ සටහන ඊට එක උදාහරණයක්. එමෙන්ම විවිධ ජාතික, රාජ්‍ය, සංස්කෘතික, සාහිත්‍ය උත්සවවලදීත් මට සෑහෙන භූමිකාවක් කරන්න වෙනවා. ඉතින් බොහෝ දෙනා සිතනවා මේවා මට දේශපාලනමය වශයෙන් ලැබෙනවා ඇති කියලා. නැහැ, මම ‘මාරම්බරී’ ප්‍රසංගයට තබා රැකියාවේ උසස් වීමක් වත් දේශපාලන වශයෙන් ලබා ගෙන නැහැ. එපමණක් නොවේ, කාර්යාලීය දුරකථනයක්වත්, වාහනයක්වත්, නිල නිවසක් වත් මම අරගෙන නැහැ. මම ඒ සත්‍ය රටටම ඇහෙන්න කියනවා. එමෙන්ම මේ දෙයත් කියන්න ඕනේ. මහින්ද රාජපක්ෂ ජනාධිපතිතුමාගේ සේවය අපේ රටට පසුගිය වකවානුවේ නොලැබුණා නම් අද අපිට මෙහෙම කතා කරන්න ලැබෙන්නේ නැති වෙන්න ඉඩ තිබුණා. අපිට කටක් වගේම දරුවන්ට රටකුත් ඉතිරි කරලා දුන්නේ එතුමායි. අපි කවදාවත් ඒ බැව් අමතක නොකළ යුතුයි.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av1309083</link>
    <topic>ගොඩක් බලාපොරොත්තු ඉටුකරගන්න තියෙනවා</topic>
    <author> නදිනි ප්‍රේමදාස</author>
    <content>ගොඩක් බලාපොරොත්තු ඉටුකරගන්න තියෙනවා නදිනි ප්‍රේමදාසසිරස “සුපර් ස්ටාර්” තරගාවලියෙන් ගායන ක්ෂේත්‍රයට පැමිණි නදිනි ප්‍රේමදාස මේ වන විට සිංහල සංගීත ක්ෂේත්‍රයේ කිසියම් ස්ථාවරත්වයක් ගොඩනඟාගෙන සිටින්නීය. එසේම නිවේදිකාවක ලෙස ඇය තම දස්කම් ප්‍රදර්ශනය කරන්නීය. පසුගියදා නිමාවට පත්වුණු රණවිරු රියල් ස්ටාර් Mission - III ගායනා තරගාවලියේ නිවේදිකාවක ලෙස කටයුතු කිරීමට ද නදිනිට අවස්ථාව උදාවිය. නදිනි ප්‍රේමදාස අප‍ගේ කලා කෙතට පායා එන තරුවක් ලෙස හැඳින්වීම නිවැරැදිය. “තරුවක් සමඟ වරුවක්” විශේෂාංගයට අද අපි ඇයව එක්කරගන්නේ එබැවිනි.කොහොම ද ඔබ මේ දවස්වල කාර්යබහුල ද?පසුගිය දවස්වල නම් ‘රණවිරු රියල් ස්ටාර්’ තරගය නිසා මම බොහොම කාර්යබහුල වුණා. මේ දිනවල නම් එතරම් කාර්ය බහුලත්වයක් නෑ. මේ දවස්වල ප්‍රසංග වේදිකාවල ගීත ගායනයට එක්වෙනවා.මේ වන විට ඔබේම ගීත කීයක් විතර තිබෙනවා ද?ගීත 20 කට අධික සංඛ්‍යාවක් තියෙනවා. එම ගීත අතරින් ගීත 10 කට පමණ රූප රචනා කරල තියෙනවා.සුපර් ස්ටාර් තරගාවලියෙන් පසුව ඔබ සංගීත ක්ෂේත්‍රයේ කිසියම් ස්ථාවරත්වයක්. අනන්‍යතාවයක් ගොඩනඟා ගත්තා කියල හිතනව ද?මම සහභාගි වුණේ සුපර් ස්ටාර් Season - 02 තරගාවලියට. එය අවසන් වෙලා දැන් අවුරුදු 06 ක් ගතවෙලා. එම තරගාවලියෙන් පසුව මගේම ගීත ගායනා කරමින් කිසියම් ස්ථාවරත්වයක් ගොඩනඟාගන්න මට හැකිවුණා කියල මම විශ්වාස කරනවා. මේ වන විට “සුපර් ස්ටාර් නදිනි ප්‍රේමදාස” කියන තත්ත්වයෙන් එහාට ගිහිල්ලා නදිනි ප්‍රේමදාස කියන ගායිකාව මතුකර ගන්න මට හැකිවුණා කියල මම විශ්වාස කරනවා. මට තියෙන්නේ බටහිර සංගීතයට උචිත කටහඬක්. ඒ ශෛලියෙන් කිසියම් දුරක් එන්න මට මේ වන විට හැකිවෙලා තියෙනවා. වර්තමානයේ රියැලිටි ගායනා තරගවලින් කොපමණ ගායන ශිල්පීන් ශිල්පිනියන් බිහිවුණත් ක්ෂේත්‍රයේ රැඳිල ඉන්න හැකියාව ලැබිල තියෙන්නේ කීපදෙනෙකුට පමණයි.ඔබ සංගීතය විෂයක් ලෙස කොපමණ දුරට හදාරල තියෙනවා ද?පාසලේදී මම වැඩියෙන්ම ආශා කළේ සංගීතය විෂයට. සාමාන්‍ය පෙළටත් උසස් පෙළටත් සංගීතය කළා. සුපර් ස්ටාර් තරගාවලියට පෙර මම සංගීතය හැදැරුවා. සංගීත විශාරද උපාධිය මම කළේ සනත් නන්දසිරි ගුරු පියාණන් යටතේ. සෞන්දර්ය විශ්ව විද්‍යාලයට ඇතුළු වෙලා මම කළේ බටහිර සංගීතය විෂය. විශ්ව විද්‍යාල අධ්‍යාපන කටයුතු මේ අවුරුද්දේ ඉවර වුණා. දැන් උපාධි ප්‍රදානෝත්සවය ළංවෙන තෙක් බලාගෙන ඉන්නවා.සංගීත ගුරුවරියක් වෙන්න ද බලාපොරොත්තුව?පුංචි කාලේ මගේ ආශාව වුණේ සංගීත ගුරුවරියක් වීම. ඒ නිසයි මම සංගීතය ඉගෙන ගත්තේ. ගුරු වෘත්තියට මම ආසයි. නමුත් දැන් නිරත වෙලා ඉන්න ක්ෂේත්‍ර අනුව මගේ අරමුණු වෙනස් වෙලා. බලාපොරොත්තු ගොඩක් තියෙනව ඉටුකරගන්න.සුපර් ස්ටාර් තරගාවලියට සහභාගිවුණු කාලය ඔබට මතක ද?අපොයි ඔව්. එය මගේ ජීවිතයේ සුන්දරම කාලය. ඒ කාලේ අපි මුහුණ දුන් සිදුවීම් පවුලේ අය එකතු වුණාම මතක් කරල සතුටු වෙනවා. ඒ කාලෙට ආයෙත් යන්න පුළුවන්නම් කොච්චර හොඳ ද කියල වෙලාවකට හිතෙනවා. අපි සුපර් ස්ටාර් තරගාවලියට සහභාගි වුණේ ආධුනිකයින් හැටියට. නමුත් අපිට ඒ දවස්වල සමාජයෙන් ලැබුණු ප්‍රතිචාර ගැන හිතාගන්නවත් බෑ.ඔබ කොහොම ද නිවේදන කටයුතුවලට යොමු වුණේ?මම මුලින්ම ඉදිරිපත් කළේ “සිරස සුපර් ස්ටාර් Chart Show” වැඩසටහන. ඉන් පසුව මම ස්වර්ණවාහිනියේ “ටැලන්ට් ශ්‍රී ලංකා” වැඩ සටහන ඉදිරිපත් කළා. ජාතික රූපවාහිනියෙත් වැඩසටහනක් ඉදිරිපත් කළා. ඉන් පසුව හිරු නාළිකාවේ Count down වැඩ සටහන මාස 7 ක් පමණ කළා. ඉන් පසුවයි “රණවිරු රියල් ස්ටාර්” වැඩසටහනට සම්බන්ධ වුණේ.“රණවිරු රියල් ස්ටාර්” වැඩසටහන ඔබට මොන වගේ අත්දැකීමක් වුණා ද?ඒක හරිම සුන්දර ආස්වාදජනක අත්දැකීමක්. කලා හැකියාවන් ගෙන් පිරිපුන්, රට බේරාගත් රණවිරුවන් සමඟ වැඩ කරන්න ලැබීම සුවිශේෂී අත්දැකීමක් වුණා. ඇතැම් විට ඉතාම සංවේදී අවස්ථාවන්ට මුහුණ දුන්නා. මට ඒ අවස්ථාව ලැබුණේ ආරක්ෂක ලේකම් ගෝඨාභය රාජපක්ෂ, මෙන්ම ලක්ෂ්මන් හුලුගල්ල මහත්වරු නිසයි. මම ඔවුන්ට ස්තුතිවන්ත වෙනවා. මෙම වැඩසටහනේ අවසන් මහා තරගය රූපවාහිනියෙන් විකාශය වුණේ සජීවීව. එහි නිවේදන කටයුතු කිරීම තරමක අභියෝගයක් වුණා. නමුත් ඒ අභියෝගය මම සාර්ථකව ජයගත්තා කියා සිතනවා.දිගටම ඔබ නිවේදන කටයුතුවල යෙදෙනව ද?මම නිවේදන කටයුතු කරන්න කැමැති සංගීතමය වැඩසටහන්වල පමණයි. එවැනි වැඩසටහනකට ආරාධනයක් ලැබුණොත් බාර ගන්නවා. හැබැයි නිවේදිකාවක් ලෙස ඉදිරියට යනවට වඩා මම කැමැති ගායනයෙන් ඉදිරියට යන්න.ඔබේ සැමියා කවුද? ඔහු ඔබේ වැඩ කටයුතුවලට සහයෝගයක් ලබා දෙනවා ද?මගේ සැමියා මධුර අබේසිංහ. ඔහු ව්‍යාපාරිකයෙක්. මගේ කලා කටයුතුවලට ඔහු විශාල සහයෝගයක් දක්වනවා. ඒ වගේම මධුරගේ පවුලේ උදවියත් එදා වගේම මගේ අම්මත් තාත්තත් මගේ කලා කටයුතුවලට විශාල සහයෝගයක් දක්වනවා.රඟපෑමට ආරාධනයක් ලැබුණොත්...?මීට කලකට පෙර රඟපෑමට මට ආරාධනා කීපයක්ම ලැබුණා. නමුත් මම ඒවා බාරගන්නේ නෑ. රංගනය පහසු දෙයක් නෙමෙයි. මම වඩාත්ම කැමැති ගායනයෙන් යමක් කරන්නයි.ගාමිණී ඡායාරූපය - ටෙනිසන් එදිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av1309084</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතාවිවාහකයකු වුවද සෙනෙවිරත්න බොහෝ විට උත්සාහ කළේ තනිකඩයකු සේ සැහැල්ලුවෙන් ජිවත් වීමටය. තම දරු දෙදෙනාගේ වගකීම් හැකි සෑම විටෙකදීම තම බිරිඳ වෙත පැවරීමටත් ඇය දෙදරු මවක් බව ඒ හැම විටෙකදීම ඇයට මතක් කර දීමටත් හේ පුරුදු වී සිටියේය.උදේ රාජකාරි සඳහා යාමට මෝටර් සයිකලයට ගොඩවී බෑගය කරට දමා ගනිමින් සෙනෙවිරත්න තම බිරිඳට මෙසේ කීවේය.‘එහෙමනං මං ගිහිල්ලා එන්නං, දෙදරු අම්මේ.’තුෂාරි සැහැල්ලුවෙන් සිනාසී අත වනා මෙසේ පිළිතුරු දුන්නාය.‘හොඳයි පරිස්සමෙන් ගිහිල්ලා එන්න, එක්දරු තාත්තෙ.’ෂෙල්ටන් පල්ලියට ගොඩ වූයේ නැතිවූ තම තොප්පිය වෙනුවට අලුත් තොප්පියක් පල්ලියේ හිස්වැසුම් රඳවනයෙන් සොරා ගැනීමේ අදහසිනි. පූජක තුමාගේ දේශනයට සවන් දීමෙන් පසු තම අදහස වෙනස් කරගත් හේ පූජකතුමා හමුවී පව් සමා කරගැනීමේ අදහසින් මෙසේ කීවේය.‘ඔබතුමාගෙ දේශනය හින්දා මම පාපයෙන් ගැලවුණා. මම පල්ලියට ආවේ මගෙ නැතිවුණු තොප්පිය වෙනුවට පල්ලියෙන් තොප්පියක් හොරා ගන්ඩ හිතාගෙන. ඒත් ඔබතුමා දේශනාවේදි පරදාර සේවනය ගැන කියන කොට තමයි මට මතක් වුණේ මම, මගෙ තොප්පිය කොහෙද දාලා ආවේ කියල.’  රෑ බෝ වන තෙක් තම නිවෙසේ සාලයට වී තම මිතුරු නලින් සමඟ වාර්තාවක් සකස් කරමින් සිටි මනෝ රෑ දහයට පමණ, කුස්සිය දෙස බලා, තම බිරිඳට ඇසෙන සේ මෙසේ කීවේය.‘වසන්තා, අපිට තේ දෙකක් හදාගෙන එනව ද?’ මනෝට මඳකට කුස්සියට අඬගැසු වසන්තා ඉතා රහසින් ඔහුට මෙසේ කීවාය.‘ගේ හරියෙ සීනි ඇටයක් නැහැ. මේ රෑ කොහෙන්ද සීනි හොයන්නෙ?’‘ඔයා ඒ ගැන කලබල වෙන්ඩ එපා ඩාලිං. මම සීනි පාවිච්චි කරන්නෙ යන්තං කියල ඔයා දන්නවනෙ. මගෙ තේ එකට දාන සීනි හැන්ද වෙනුවට මට කිස් එකක් දුන්නාම ඇති.’ මනෝ තොදොල් වෙමින් කීවේය.‘එතකොට නලින්ට මොකද කරන්නෙ? එයාගෙ තේ එකට සාමාන්‍යයෙන් සීනි හැඳි තුනක් දානවනෙ.’ වසන්තා ඇසුවාය.  ව්‍යාපාරික කටයුත්තක් සඳහා ගොස් උඩරට ප්‍රදේශයක මාසයක් පමණ ගතකළ සුජිත් ආපසු නිවෙස බලා යාම සඳහා තම ආම්පන්න අසුරා, ඒ සියල්ල තම සූට්කේසයේ දමා එය ද රැගෙන බෝට්ටුවකට ගොඩ විය. බෝට්ටුව මඳ දුරක් යද්දී, එය එක්වරම තදින් ගැස්සී, සූට්කේසය ගඟට වැටුණේය.‘මහත්තයා කොයි එකටත් හයියෙන් බෝට්ටුව අල්ල ගන්ඩ. ඒ දේ ආයෙත් වෙන එකක් නෑ. ඒත් මොකද දැං සූට්කේස් එකට කරන්නෙ?’ බෝට්ටුකරු විස්සෝප වෙමින් ඇසුවේය.‘කලබල වෙන්ඩ එපා උන්නැහේ. සූට්කේස් එක වතුරට වැටුණට යතුර මා ළඟ.’ සුජිත් සාක්කුවෙන් ගත් යතුරක් පෙන්වමින් කීවේය.  සරණපාලගේ හිසෙහි කෙස් ගස් වූයේ ඉතා ස්වල්පයක් පමණි. ඒවා ද පිහිටියේ කන් දෙක අතර හිසේ පිටුපස කොටසේ තැනින් තැනය. එම කෙස් ස්වල්පය ඕනෑවට වඩා දිගින් වැඩී ඇතැයි සිතූ හේ එය මට්ටමකට කපා කසක් කරගනු පිණිස බාබර් සාප්පුවක් වෙත ගියේය.කරණවෑමියා ඔහු ආසනයෙහි හිඳුවා කොණ්ඩය කැපීමට පෙර, හිස දෙස පරීක්ෂාවෙන් බලා මෙසේ කීවේය.‘සර්, අපි සාමාන්‍යයෙන් කොණ්ඩයක් කපන්ඩ රුපියල් 100 ක් අය කරනවා. ඒත් සර්ගෙ කොණ්ඩෙ කපන්ඩ රුපියල් 125 ක් අය කරන්ඩ වෙනවා.’‘මොනවා! ඒ මොකද?’ සරණපාල දෑස් අයා ඇසුවේ තමාගේ කොණ්ඩය කැපීම පහසු කාර්යයක්ව තිබියදී ඒ සඳහා සාමාන්‍ය මිල ඉක්මවා අය කිරීම පිළිබඳ විමතියෙනි.‘සර්ගෙ කොණ්ඩෙ කපද්දී කෙස් ගස් හොයන්ඩ සෑහෙන්ඩ මහන්සි වෙන්ඩ වෙනවනෙ. ඒකයි.’ බාබර් හිස නමා සිනාසි කීවේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av1309085</link>
    <topic>කුරුලෑ මඟ හැරවීමට උපදෙස් මෙන්න</topic>
    <author>හේමාලි</author>
    <content>කුරුලෑ මඟ හැරවීමට උපදෙස් මෙන්නඅපේ රටේ කාන්තාවන්ට බහුලවම බලපාන ප්‍රශ්නයක් අද අපි සාකච්ඡා කරන්න යන්නේ. පියකරු මුහුණක හිමිකාරිත්වයට කවුද අකැමැති? මුහුණකට උපතින් හිමිවන ඒ සුන්දරත්වය වනසන කරදරකාරී ප්‍රශ්නය තමයි කුරුලෑ (Pimples) අපට සමාජයේ එදිනෙදා හමුවන තරුණියන් අතරින් බොහොමයක් දෙනා මේ ප්‍රශ්නයෙන් පීඩා විඳිනවා අපි දැකලා තිබෙනවා. ඒ වගේ ම තමයි පියකරු මුහුණ වසාගත් කුරුලෑ වලින් අවලස්සන වී තිබෙන අයුරුත් අපි දැකලා තිබෙනවා.බොහෝ දෙනෙක් කියන්නේ කොයි තරම් ප්‍රතිකාර කළත් කුරුලෑවලින් නම් තමන්ට බේරුමක් නෑ කියලයි. මෙහෙම හිතල අධෛර්යයට පත් වෙන අයත් අප අතර ඕනෑ තරම් ඉන්නවා. එහෙත් අපේ මේ ප්‍රයත්නය එවැනි අධෛර්යට පත් වූවන් ධෛර්යවත් කර කුරුලෑ සුවපත් කර ඔබට ලස්සන පියකරු මුහුණක හිමිකාරිත්වය ලබා දෙන්නටයි.ඔබත් ඔබේ මුහුණේ ඇති කුරුලෑ ගැන කනස්සලෙන් සිටින කෙනෙක් විය හැකියි. එහෙත් ඔබ මේ ලිපි මාලාව කියවීමෙන් පසු තමාගේ මුහුණේ ඇති කුරුලෑ තත්ත්වය මඟ හරවා ගැනීමට අප ලබාදෙන උපදෙස් නිසි ආකාරයට පිළිපැද්දහොත් ඔබටත් සාර්ථක ප්‍රතිඵල අත්කරගත හැකියි.ඔබේ මුහුණේ ඇති කුරුලෑ සඳහා ප්‍රතිකාර ලබා ගැනීමට පෙර කුරුලෑ ඇතිවන්නේ කුමන හේතුවක් නිසා ද? යන්න ගැන ඔබ ප්‍රථමයෙන් ම හොඳින් දැනුවත්ව සිටිය යුතුයි. අද අපි ඔබට ලබා දෙන්නේ මෙසේ කෙනෙකුගේ මුහුණේ කුරුලෑ ඇතිවීමට හේතුවන්නේ කුමක්ද යන්න පිළිබඳ අවබෝධයකි. එවිට ඔබටම නිශ්චය කරගත හැකිවේවි. මේ හේතු අතරින් ඔබට බලපා ඇත්තේ කුමන හේතුවද කියා.කුරුලෑ ඇතිවීමට පළමුවැනි හේතුව වන්නේ අපේ ශරීරයේ ඇති ටෙස්ටොස්‍ටරෝන් (testosterone) නම් වූ පිරිමි හෝමෝනයේ සම්භාවිතාව වැඩිවීමයි. බොහෝ විට කුරුලෑ වැඩි වශයෙන් දක්නට ලැබෙන්නේ තෙල් සහිත සමකයි. නමුත් අනෙකුත් සම් වර්ගවල කුරුලෑ එන්නේ නැතැයි අපට සහතික විය නොහැකි ය. යම් යම් අවස්ථාවලදී තෙල් සහිත නොවන සමකත් කුරුලෑ තත්ත්වයක් ඇති විය හැකි ය. නමුත් ලංකාවේ බහුතරයක් කුරුලෑ දක්නට ලැබෙන්නේ තෙල් සහිත සමක් හිමි අයගෙනුයි.සමහර අවස්ථාවලදී අපි තරුණ අයගේ වගේ ම වැඩිහිටි අයගෙනුත් කුරුලෑ තත්ත්වයක් දකින අවස්ථා තිබෙනවා. වැඩිහිටි කෙනෙකුට එනම් තරුණ විය ඉක්මවා ගිය කෙනෙකුට මෙවැනි තත්ත්වයක් ඇතිවන්නට හෝමෝන අසමතුලිතතාව හා පාවිච්චි කරන ආහාර රටාව නිසා වන්නට පුළුවන්. නමුත් කුරුලෑ තත්ත්වය 80% ක් ම තිබෙන්නේ තරුණ අය අතරේයි.මීට අමතරව ගැහැනු ළමයෙකු වැඩිවිය පැමිණීමත් එක්ක කුරුලෑ ඇතිවීම සිදුවිය හැකියි. එයට හේතුව වන්නේ වැඩිවිය පැමිණීමත් සමඟම අප කලින් සඳහන් කළ ‘ටෙස්ටොස්ටරෝන්’ නම් වූ පිරිමි හෝමෝනය වැඩි වෙන නිසා ය. මේ වැඩිවීම හේතුවෙන් මේද ග්‍රන්ථිවලින් වැඩිපුර තෙල් නිෂ්පාදනය වෙන්න ගන්නවා. ඒ සමඟම අපි ඉපදුණු දා සිටම අපේ ශරීරයේ තිබෙන C - Acnes වැඩිවියට පත්වීමෙන් පසු ගුණාකාරයක් විදියට වැඩිවෙන්නට පටන් ගනී. ඒ නිසාත් මේද ග්‍රන්ථිවලින් වැඩිපුර තෙල් නිෂ්පාදනයට පිටවෙන්න පටන් ගන්නවා. එවිට කුරුලෑ වැඩි වශයෙන් ඇතිවෙන්න පුළුවන්.කුරුලෑ ඇතිවෙන්න තවත් හේතු ගණනාවක් තිබෙනවා. බොහෝ දෙනෙක් අද වෙනවිට පුරුදු වෙලා ඉන්නවා වෛද්‍ය උපදෙස් හෝ රූපලාවණ්‍ය විශේෂඥ උපදෙස් වලින් තොරව තමන් හිතුමතේ විවිධ ආලේපන වර්ග සහ මල්ටි විටමින් වර්ග පාවිච්චි කරන්න. වෙළෙඳ පොළේ දුටු පමණින් ම එක්කෝ තමන්ගේ හම සුදු වෙන්න. එහෙමත් නැති නම් තමන්ගේ තරබාරුකම නැති කර ගන්න යැයි කියමින් වෙළෙඳ පොළේ ඇති විවිධ දේ පාවිච්චියට පෙලඹෙනවා. මේ ප්‍රමිතියෙන් තොර තමන්ට ගැළපෙනවා දැයි නිසි වෛද්‍ය හෝ රූපලාවණ්‍ය උපදෙස් වලින් තොරව පාවිචිච් කරන මල්ටි විටමින් හා ‍ඖෂධ වර්ග නිසාත් කුරුලෑ තත්ත්වයක් ඇතිවන බව ඔබ දන්නවා ද? බොහෝ විට වයසින් වැඩි පුද්ගලයින්ට කුරුලෑ තත්ත්වයක් ඇතිවන්නට මෙය විශේෂම හේතුවක් වෙනවා.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av1309086</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රා‘රන් කෙවිට - 2’ චිත්‍රපටය ලොකු පොඩි භේදයකින් තොරව ප්‍රේක්ෂක ආකර්ෂණය මැද සාර්ථකව තිරගත වෙනවා. මෙහි නිෂ්පාදකවරයා වන්නේ චිත්‍රපට ලොවට එක් වූ තරුණ නිෂ්පාදකවරයකු වන ජනිත මාරසිංහයි. ජනිතගේ අලුත්ම තොරතුරු අපි විමසා බැලුවා.“මේ දවස්වල ‘රන්කෙවිට - 2’ චිත්‍රපටය තිරගත වන නිසා එහි ප්‍රචාරක වැඩවල තමයි වැඩිපුරම නිරත වී ඉන්නේ. මම හිතනවා පුංචි දුවා දරුවන් ආදරයෙන් මේ චිත්‍රපටය වැලඳගනීවි කියලා. ‘රන්කෙවිට - 1’ ලැබූ ජනප්‍රියත්වයම මෙයටත් ලැබෙයි කියා සිතනවා. ඒ වගේ ම තවත් අලුත්ම චිත්‍රපටයක වැඩකටයුතු අරඹන්නට සූදානම් වෙනවා.‘ඕලු’ ලෙස ප්‍රේක්ෂක හදවත් තුළ හැමදාමත් ආදරයට පාත්‍ර වූ මංජුලා කුමාරි මේ දවස්වල ටෙලිනාට්‍ය එකකින්වත් දකින්නට ලැබුණෙ නැහැ. ඇත්තටම ඇය මේ විදිහට දකින්නට නැත්තෙ ඇයි කියලා අපි සොයා බැලුවා.“මම අවුරුද්දකින් පමණ ටෙලිනාට්‍යයක රඟපෑවෙ නැහැ. නිහඬවම හිටියා. විශේෂයෙන්ම මගේ පෞද්ගලික ජීවිතයේ විවිධ වැඩකටයුතු සමඟ මම තරමක විවේකයක් ලැබුවා. අවසන් වරට රඟ පෑමෙන් දායක වුණේ ‘සපුමලී’ ටෙලිනාට්‍යයටයි. මේ දවස්වල මම අලුත්ම ටෙලිනාට්‍යයකට රංගනයෙන් දායක වෙනවා. එහි නම ‘බ්‍රහ්ම මුර්ති’ මේ ටෙලිනාට්‍යය ඒකාකාරී රටාවෙන් මිදුණු නිර්මාණයක්. මම ‘නේත්‍රා’ කියන යන්ත්‍ර, මන්ත්‍ර, ගුරුකම් කටයුතු කරන ගැහැනු ළමයෙක්ගේ චරිතය රඟපානවා. මෙහි සමහර අවස්ථා තරමක බියෙන් තමයි රඟපෑවේ. මහසෝනා සමඟ රණ්ඩු කරන අවස්ථා, නිල ඇල්ලීම් විවිධ දේ මෙහි තිබුණා.වේදිකාවේ, පුංචි තිරයේ, රිදී තිරයේ ජනප්‍රිය රංගන ශිල්පියෙක් විදිහට විතරක් නෙමෙයි ටෙලිනාට්‍ය හා චිත්‍රපට අධ්‍යක්ෂවරයෙක් විදිහටත් චන්න පෙරේරා කලාවට මෙහෙවරක් ඉටුකරනවා. මේ දවස්වල චන්න අමුතුම ආකාරයේ වැඩකට හිත යොදවල කියලා අපිට දැනගන්නට ලැබුණා.“මගේ අදහසක් තිබෙනවා, විශ්වයේ තිබෙන අමුතුම ආකාරයේ දේවල්, මනස සම්බන්ධ දේවල් අධ්‍යයනය කරලා ලංකාවේ විවිධ පළාත්වලට ගොස් මේවායේ සැබෑව පිළිබඳව ජනතාව දැනුම්වත් කරමින් දේශන මාලාවක් පවත්වන්නට. ඒ සම්බන්ධ හැදෑරීම්වල මම නියැළෙනවා. ඒ වගේ ම මගේ නවතම චිත්‍රපටය ‘කල්පාන්තේ සිහිනයක්’ හි ගීත ජවනිකා පසුගිය දවස්වල රූපගත කිරීම් සිදු කර අවසන් කළා.මේ දවස්වල විකාශය වන ජනප්‍රියතම ටෙලි වෘත්තාන්තයක් තමයි ‘නීර්සත්ත්වයෝ'. මෙහි යම රජුගේ චරිතය රඟ දක්වන්නේ සුවිශේෂී රංගන ශිල්පියෙක්. ඔහු ජයලාල් රෝහණ. ටෙලිනාට්‍ය වගේම ජයලාල්ට වේදිකා නාට්‍යත් පෝලිමේ ලැබෙනවා. ඔහු මේ දවස්වල වේදිකා නාට්‍ය තුනක රඟපෑම් කටයුතුවල නියැළෙන බව අපිට දැන ගන්නට ලැබුණා. ඒ ගැන අපි විපරම් කර බැලුවා.“දීපාල් අපෝන්සුගේ ‘මාත් එක්කත් නටන්න’ වේදිකා නාට්‍යයත් ආනන්ද අතුකෝරලගේ ‘හොරු හොඳයි’ නාට්‍යයත් මම නිෂ්පාදනය කළ ‘ලීටා’ නාට්‍යයත් මේ දවස්වල එක දිගට ලංකාවේ විවිධ ප්‍රදේශවල පෙන්වනවා. ඒ සඳහා මම රඟපෑමෙන් දායක වෙනවා. ඊට අමතරව මේ 14 වැනිදා ‘ජීවිතයට ඉඩදෙන්න’ වැඩසටහනත් මම ගම්පහ මිරිස්වත්තේ දී අරඹනවා. මේ වැඩමුළුව හරහා විවිධ ප්‍රශ්නවලින් වෙළීලා ආතතියෙන් ජීවත් වන මිනිසුන්ට මානසික හා ශාරීරිකමය සුවයක් ලබාදීමට කටයුතු කරනවා.දියමන්ති මාලේ පැලැන්දුව දිනේ... දුටුවාද වේදනාවන් මගෙ ඇස් දෙකේභාග්‍යා හෙට්ටිආරච්චි හැමදාමත් අපි දුටුවේ නව පරපුරේ නිළියක් ලෙසයි. භාග්‍යාට භාග්‍යවත් කටහඬකුත් ඇති බව ඇය මේ වන විට ‘දියමන්ති මාලේ’ ගීතයෙන් සිය රසිකයනට ඔප්පු කොට තිබෙනවා. මේ දවස්වල ජනප්‍රිය ම ගීතයක් වන ‘දියමන්ති මාලේ’ භාග්‍යා ගායන කළ ප්‍රථම ගීතයයි. ඒ ගැන ඇය අපිත් එක්ක කතාබහ කළා.“රංගනයට අමතරව ගායනයටත් මගේ හැකියාවක් තිබෙනවා. මං සංගීතය හදාරා තිබෙනවා. මීට පෙරාතුව ටෙලිනාට්‍ය සඳහාත් ඔපෙරා සඳහාත් ගීත ගායනයෙන් මම දායක වුණා. නමුත් මගේම වූ ගීතයක් මට ගායනා කරන්නට හැකි වුණේ නැහැ. ඒ ආශාව ඉටුකර ගන්නයි ‘දියමන්ති මාලේ’ ගීතය ගායනා කළේ. මෙහි පද රචනය කළේ සජිත් සී.චතුරංගයි. සංගීතය තනු නිර්මාණය කළේ දිල්හාන් නෝනිසුයි. මේ ගීතයට හුඟාක් හොඳ ප්‍රතිචාර ලැබෙනවා. ඉදිරියේ දී මේ සඳහා රූප රචනයක් කිරීමටත් බලාපොරොත්තු වෙනවා. ඒ වගේම මගේම ගීත එකතුවක් ඇතුළත් සංයුක්ත තැටියක් එළිදැක්වීමේ පුංචි බලාපොරොත්තුවකුත් තිබෙනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av1309087</link>
    <topic>මේ දවස්වල අපි කියවන පොත්</topic>
    <author>තුෂාරි නේරංජා වික්‍රමසිංහ</author>
    <content>මේ දවස්වල අපි කියවන පොත්එළඹ ඇත්තේ සාහිත්‍ය මාසයයි. කලා ලොවේ ජනප්‍රිය රංගන ශිල්පීන් මේ දවස්වල කියවමින් සිටින පොත පත ගැන අපි විමසා බැලුවා. මේ ඔවුන් ඒ පිළිබඳ දැක්වූ ප්‍රතිචාරයි.මීනා කුමාරිමේ දවස්වල වැඩිපුරම කියවෙන්නේ තිරපිටපත්. ඒ අතරේ නවකතා, කෙටිකතා සාහිත්‍ය සම්මාන දිනපු කෘති කියවන්න මම අමතක කරන්නේ නැහැ. මම වැඩිපුරම ආසා සුනේත්‍රා රාජකරුණානායක ගේ පොත් කියවීමටයි. මේ දවස්වල ඇගේ ‘පොදු පුරුෂයා’ කෘතිය කියවමින් සිටිනවා. රංගන කටයුතුත් පෞද්ගලික වැඩ කටයුතු අතරේ කාර්යබහුල ජීවිතයක් ගත කළත් කියවීමේ පුරුද්ද අත්හරින්න බැහැ. මේ එළඹිලා තිබෙන්නෙත් සාහිත්‍ය මාසයනෙ. හැම වසරකම වගේ මේ වසරේදීත් පොත් ගන්න මම පොත් ප්‍රදර්ශනවලට යනවා. එහිදී ගොඩක් පොත් මිලදී ගන්නවා. කාල වේලාව ලැබෙන හැටියට ඒවා කියවනවා.  සබීතා පෙරේරාපහුගිය කාලයේ මට ලැබුණු පොත්වලින් පොත් දෙකක් කියෙව්වා. මේ දවස්වල එයින් එකක අන්තිම හරිය තමයි කියවමින් සිටින්නේ. ‘සිල්මාතා කායීව්’ කියන කෘතිය බෞද්ධ දර්ශනය වටා ගෙතෙන්නක්. ඒ කෘතියේ අවසානය තමයි මේ දවස්වල කියවන්නේ. අද බෞද්ධ පොත පත ගැන ලොකු පිබිදීමක් සමාජයේ තිබෙනවා. ඒ පොත පත ගැන එදාට වඩා අද උනන්දුව වැඩියි. මේ කෘතිය පරිවර්තනයක්. තායිලන්තයේ සිල්මාතා තෙරණියක් ගැන කියවෙන සත්‍ය කතාවක්. මම ඕනම වර්ගයක පොත් කියවන කෙනෙක්. මම සාමාන්‍යයෙන් පුරුද්දක් විදිහට පොත් සාප්පුවලට ගොස් පොත් මිලදී ගන්නවා. මම දැක්කා පත්තරවල පහුගිය ටිකේම අලුත් පොත් වෙළෙඳපොළට ඇවිත් තිබෙනවා. මම ඒවා මිලදී ගෙන කියවන්න බලාපොරොත්තු වෙනවා.රන්ජන් රාමනායකමම මේ දවස්වල කියවන්නේ සද්ධාතිස්ස වඩිගමංගාවගේ ‘සෝර්බා නම් වූ ග්‍රීකයා’ (සෝර්බා ද ග්‍රීක්) පරිවර්තන කෘතියයි. මේ කෘතියෙන් කියැවෙන්නේ බොහොම ස්වාධීන දර්ශනයක් පිළිබඳවයි.මට මතකයි මේ කෘතිය ඇසුරින් චිත්‍රපටයක් ද නිර්මාණය වූවා. ඒ වගේම ඕෂෝ ගේ කෘති කිහිපයකම පරිවර්තන මම කියවනවා ‘ජීවිතය ලස්සනයි’, ‘ජීවිතයට ඉඩ දෙන්න’, ‘කුණ්ඩලනී යෝග’, ආදි වශයෙන් ජෝ සෙනෙවිරත්නගේ පරිවර්තන කිහිපයක්ම මම කියෙව්වා. හුඟාක් වෙලාවට මම කියවන්නේ රුසියානු පරිවර්තන කෘතියි.රුසියාවේ තෝල්ස්තෝයි, මැක්සිම් ගෝර්කි, වගේ සාහිත්‍ය කරුවන් ගත්තම ඔවුන් තමන්ගේම ජිවිතය පරදුවට තබා සත්‍ය දේ සාහිත්‍යයට එක් කළා.ශ්‍රියානි අමරසේනමේ දවස්වල මම කියවමින් ඉන්න කෘතිය තමයි ‘යුගදුරු ගෙත්තම’ කියන කෘතිය. මේ කෘතිය රචනා කොට තිබෙන්නේ ප්‍රවීණ ලේඛිකාවක් වන ජයන්තා රුක්මණී සිරිවර්ධනයි. සාමාන්‍යයෙන් ජයන්තා කියන්නේ මගේ හොඳ රසිකාවියක්. ඒකාකාරී නවකතා කලාවෙන් මිදිලා වෙනස් මාර්ගයක ගමන් කරපු නවකතාවක් මෙය.මේ වෙන කොට මගේ නිවෙසේ හොඳ පොත් එකතුවක්ම තිබෙනවා. ඒ වගේම ළඟ එන ස්වර්ණ පුස්තක සම්මාන උලෙළේ දී ජය ලබන කෘති පිළිබඳ මම හැමදාමත් වගේ මේ සැරෙත් අවධානයෙන් ඉන්නවා. ඒකෙදි තේරෙන කෘති අනිවාර්යයෙන්ම මම කියවනවා.කමල් අද්දරආරච්චිමම හැමදාමත් මට ලැබෙන ඕනම කෘතියක් පුරුද්දක් විදිහට කියවනවා. ඉංග්‍රීසි, සිංහල කියලා භේදයක් නැහැ. මේ දවස්වල මම කියවමින් සිටින්නේ, ෆෙඩ්රික් ෆෝතයිඩ් ගේ ‘නෝ කම් බැක්ස්’ කියන කෙටිකතා එකතුවයි. ෆෙඩ්රික් ෆෝතයිඩ් කියන්නේ මුළු මහත් ලොව පුරා ජනප්‍රියතම ලේඛකයෙක්. මේ තුළ විවිධ කෙටි කතා තිබෙනවා.මේ ලේඛකයාගේ රචනා ශෛලිය ගොඩක් වෙලාවට හරිම අමුතුයි. ඒ කෙටි කතා තුළ මිනිස්සු බලාපොරොත්තු නොවන අවසානයක් දැක්වෙනවා.මේ දවස්වල මේ පොත ආශාවෙන් මම කියවනවා.මේ සාහිත්‍ය මාසය තුළ අවස්ථාවක් ලැබුණොත් සාහිත්‍ය පොත් මිලදී ගැනීමට මම යනවා. ඒ ඇරුණම හැමදාමත් පොත් මිලදී ගැනීම මගේ සිරිතක්.‍ෙතසාරා ජයවර්ධනඑළැඹ ඇති මේ සාහිත්‍ය මාසය වෙනුවෙන් විශේෂ කාර්යයක් සිදු කරන්නට මම සැලැසුම් කොට තිබෙනවා. සාහිත්‍ය මාසය වෙනුවෙන් මා විසින් රචිත නවකතා ද්විත්වයක් එළිදක්වනු ලැබුවා.මම මුලින්ම රචනා කළ ‘සඳ නොදුටු තාරකා’ ග්‍රන්ථයට හුඟාක් හොඳ පාඨක ප්‍රතිචාර ලැබුණා.දැන් මගේ දෙවන නවකතාව ‘හිරු නොදුටු දේදුනු’ සහ ඇමරිකානු ලේඛක සුසන් කොලින් රචනා කළ ‘හංගර් ගේම්’ කෘතියේ ‘කුසගිනි ක්‍රීඩාව’ නමින් මම පරිවර්තනය කළ කෘතිය නුගේගොඩ සරසවි ප්‍රකාශනයක් ලෙස එළිදක්වා තිබෙනවා.ඒ වගේම මේ දවස්වල මම ඇමෙරිකානු ගුවන් හමුදාවේ ඉතිහාසය නමින් කෘතියක් කියවමින් සිටිනවා. රංගනයට වගේම ලේඛනයටත් මා තුළ තිබෙන හැකියාව ගැන මම සතුටු වෙනවා.ඒ දෙකම මගෙන් දුරස් වන්නේ නැති තරමට හදවතටම බැඳිලා තිබෙනවා.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090811</link>
    <topic>විජේ මල්ලිගෙ කොලම</topic>
    <author/>
    <content>විජේ මල්ලිගෙ කොලමවිජේ මල්ලි ලාස්ට් වීක් එකේ ළාවට අර හෙට අනිද්ද බී.එම්.අයි.සී.එච්. එකේදි අපේ බුක් පබ්ලිෂර්ස්ලාගෙ හාෆ් අ මිලියන් එවෝඩ් එක ගැන ලියල තිබුණ මතකනේ කට්ටියට. ඕන්න දැන් වැඩේ නැගලම යන සයිස් එකක සීන් එකක් කියලා වෙබ් සයිට් බලන කට්ටිය දන්නවා. විජේ මල්ලිට නම් ඔය වෙබ් සයිට් කියවන්න තරම් වෙලාව හොයාගන්න එක මේ දවස්වල ටෝටලි අවුට්. වෙබ් සයිට්ස් කිව්වමත් කොච්චර කෝටියක් ද! තමුන්ට අවාසි නිව්ස් එකක් එහෙම තිබුණොත් කට්ටිය කියන්නෙ කවුද ඕව පිළිගන්නෙ, ඕව ගොසිප් කැටගරියෙ තර්ඩ් ක්ලාස් වැඩනේ, ඕවට රිප්ලයි කරන්න කාටද වෙලාව තියෙන්නෙ, අනික මොකට ඔය නම් ගම් නැති කැලෑ පත්තරවලට රිප්ලයි කරනවද කියන ජාතියෙ කතා.විජේ මල්ලි නම් ඔය ‍ෙගාසිප් සීන් එක මීටර් වුණු ගමන් ඔය කියන වෙබ් සයිට් එක අමාරුවෙන් හොයාගත්තෙ හුදී ජන පහන් සංවේගය සඳහා කියවල බලන්නයි ස්ටෝරිය. වෙබ් සයිට් එකේ තියෙන විදියට නම් රජෝ, සීන් එක ටිකක් ක්‍රිමිනල් පාටයි. නිව්ස් අයිටම් එකෙන් ඩැමේජ් වෙන පාටීස් නම් පටාස් ගාලා කියයි ඕව හදාපු ස්ටෝරීස්, ඕව කවුද කියවන්නෙ පිළිගන්නෙ කියලා. ස්වර්ණ පුස්තකයේ හොරු සමඟ හෙළුව කියල හෙඩිම දැම්මට ස්ටෝරිය කියවල ඉවර වුණාම විජේ මල්ලිට හිතුණෙ, ස්වර්ණ පුස්තකයෙ හොරුන්ගෙ රෙදි ගැලවිලා කියල දැම්ම නම් වැඩේ ආෂික් කියලයි.ස්වර්ණ පුස්තක එවෝඩ්ස් හිස්ටරි එකේ ෆස්ට් ටයිම් තමයි මේ වගේ සීන්ස් එකකට පැනල් මෙම්බර්ස්ලම මැටීරියල්ස් හොයල දෙන්නෙ වෙබ් සයිට්වලටයි, ඔය වෙන වීක්එන්ඩ්ස් පේප්ර්ස්වලටයි. මේ ‍ස්ටෝරියෙ මේන් කැරැක්ටර්ස් දෙකක් ගැන වහෙන් ඔරෝ බාසාවෙන් ලියල තිබුණට, ඒ කැරැක්ටර්ස් දෙකම ටක් ගාලා කවුද කියල විජේ මල්ලිට මීටර් වෙනවා. ලාංකීය කාව්‍ය ‍ ක්ෂේත්‍රයේ පතාක යෝදයෙක් කියල සැලකෙන ආර්යවංශයට අයත් රණවිරුවා නම් ආරියවංශ රණවීරයෙක්ම නොවෙත්දැයි විජේ මල්ලි නම් ප්‍රශ්න කරන්නේ නැත. එයා ෆයිනල් සභාපති.ඊළඟ කැරැක්ටර් එක තමයි පබ්ලිෂර්ස් ඇසෝසියේෂන් එකේ කෝ-ඕර්ඩිනේටර් හෙවත් කමිටු සාමාජික කියන, පැනල්ස් තේරුවයැ කියන මංකඩක ඉණි සිටුවා ඇති පුද්ගලයා හෙවත් ජනක ඉණිමංකඩ සුධීන් තර්ඩ් පාටියෙ ඉන්නෙ රාවයෙ විමලෙ, අපේ විමලනාත් වීරරත්න ළමයා. කේස් එක ඉන් බ්‍රීෆ් මෙහෙමයි. පාදක මණ්ඩලේ මෙම්බර්ස් කෙනෙක් ඒ කියන්නෙ විමල්ගෙ පත්තරේට පාදක මණ්ඩලේම හිටපු තවත් මෙම්බර්ස් කෙනෙක්, සිරාවට කියල හිතාගෙන කට්ටිය කිලුටු සේදුවෙ කොහොමද කියල ෆුල් එක්ස්පෝෂර් එකක් දෙනවා. ඒක ඔය කියන පාදක මණ්ඩල මෙම්බර්ස් සාහිත්‍ය පිටු සංස්කාරක වීරරත්න සහෝදරයගෙ පත්තරේ අන්එඩිටඩ් වගේ යනවා. විජේ මල්ලි සිම්පල් ප්‍රශ්නයක් අහන්නද? මේක ඉතින් පැනල්ස්වල ඉන්න කැප්ටන්ලට, ස්පෙෂලිස්ට්ලට, අල්ලන්නෙ නැති ගොන්පාට් ප්‍රශ්නයක් විදියට පේන්නත් පුළුවන්.විජේ මල්ලි මෙහෙම අහන්නම්කො. දොළොස් දෙනෙක් හිටපු පැනල් එකක් මාර නවල්ස් 12ක් සිලෙක්ට් කරලා, අස්සන් 12ක් ගැහුවට පස්සෙ, එක මෙම්බර්ස් කෙනෙක් සන්ඩේ පේප්ර්ස් එකක දෙනවා මාර පොර ටෝක්ස් එකක්. එයා කියනවා එයාගෙ සිලෙක්ෂන් එක නවයයිලු. ඉතුරු තුන නම් 12ට එන්නම බෑලු. ඕ.කේ. ඇග්රීඩ්. එතකොට අර අස්සන් දොළහෙ තියෙන මේ මෙම්බර්ස්තුමාගෙ අස්සන යටින් හරි උඩින් හරි ෆුට් නෝට් එකක් වගේ එකක් ගහල හරි කියල තියෙනවද.සොරි මෙයාලා, ඔය උඩ එකො‍ළොස් දෙනා හොඳයි කියන 12න් මෙන්න මේ 3 නම් මගේ සිලෙක්ෂන් නෙවි කියලා. එහෙම එකක් නැත්නම් අස්සන ගහල එලියට ඇවිත් ෆයිනල් රිසල්ට් එක එන්න ඉස්සර කියන කතාවලට බයිලා කියල කිව්වට කමක් නෑ නේද මෙම්බර්ස්තුමෝ? ඔය තරම් අකමැති පොත් 3ක් වෙනුවෙන් අස්සන ගහනවට වැඩිය සනීප නැද්ද ඔය විදියෙම ප්‍රකාශයක් කරලා කිව්ව නම්, තෝරගත්ත 12/3කට මම අස්සන් කළේ නෑ කියලා.ලේටස්ට්ම සීන් එක ඒ ආර්ටිකල් එක පත්තරේ යන එක නවත්තන්න ගෝල්ඩන් නවල් එකට දෙන හාෆ් මිලියන් එකම ..... එකක් විදියට ඔය කියන පත්තරේට දෙන්න කෝ - ඕර්ඩිනේටර් තුමා ට්‍රයි කළා කියන එක. බුක් පබ්ලිෂර්ස්ලගෙ එසෝසියේෂන් එක ගාණක් නැතුව කියයි ඕවා ‍ෙවබ් සයිට් කාරයින්ගෙ හදාපු කතා, ඕව ගණන් ගන්න එපා කියලා. ඒක උත්තරයක්ද කියලා විජේ මල්ලි අහනවා. දැන් දැන් ඇදගෙනම නාමින් ඉන්න කට්ටිය හෙලුවෙන් හීතලේ ගැහි ගැහී දහවැනිදට නායිද කියල රටම බලන් ඉන්නවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090812</link>
    <topic>‘දිරිය දියණිය’ ප්‍රේක්ෂකයන්ගේ ජීවිතයේම කොටසක් වේවි</topic>
    <author>වසන්ත ජයසිංහ ආරච්චි</author>
    <content>‘දිරිය දියණිය’ ප්‍රේක්ෂකයන්ගේ ජීවිතයේම කොටසක් වේවි* ඔබේ හඬකැවීම් ඒකකයේ අලුත්ම පියවර 'දිරිය දියණිය'. මොකක්ද මේ දිරිය දියණිය?‘සුජාත දියණිය’ හා ‘අභීත දියණිය’ අතිශය ජනප්‍රියත්වයට පත්වෙනවා. එය සමාජ කතිකාවක් බවට පත්වෙනවා. ඒ ජනප්‍රියත්වය කොතරම් ද කියනවා නම් ‘සුජාත දියණිය’ ලෙස රඟපෑ ‘ලිං යොං ඒ’ අධ්‍යාපන අමාත්‍යාංශය හා එක්ව ගිවිසුමක් අත්සන් කරලා ඇමරිකන් ඩොලර් ලක්ෂයක ආධාරයක් එවනවා උසස් ‍පෙළ කරන දියණියන්ට ශිෂ්‍යත්ව ලබාදෙන්න. ‘සුජාත දියණිය’ නමින් එම ශිෂ්‍යත්වය ප්‍රතිනිර්මාණය කරනවා. හැම ගෙදරක්ම ඒ කාලේ සුජාත දියණිය බලන්න ගන්නවා. ඉන්පසු මම ‘ජුවෙල් ඉන් ද ක්‍රවුන්’ කොරියානු ටෙලිනාට්‍ය මාලාව ‘අභීත දියණිය’ ලෙස ගෙනෙනවා. එයත් අතිශය ජනප්‍රිය වෙනවා. ඔය අතරෙදි දවසක් මම එක්තරා පාසලක සම්මන්ත්‍රණයකදි එම දරුවන්ගෙන් ප්‍රශ්නයක් ඇහැව්වා. දැන් මොන දියණිය ද ඕන කියලා. දරු‍වෝ කිව්වේ ‘දිරිය දියණිය’ කියලා. ඔය කාරණය මගේ ඔළුවේ වැඩ කළා. ඊට පසුවයි ‘ද ග්‍රේට් මර්චන්ට්’ කොරියානු ටෙලි නාට්‍යය මට මුණගැහෙන්නේ. එය ‘දිරිය දියණිය’ විදිහට සමාජයට ගෙනෙන්න මම උත්සාහ කළා.* ‘සුජාත දියණිය’, ‘අභීත දියණිය’ කළ ඔබ ඉන්පසු ‘මායාවරුන්ගේ ලෝකය’ ගෙනාවත් එය එතරම් සාර්ථක වුණේ නැහැ කියලා හිතෙනවා.ඒක තමා ටෙලිවිෂන්. ඒ දේ අවශ්‍යයි මට. කොහොමත් මම හැම නිර්මාණයකින්ම වෙනසක් හොයන කෙනෙක්. ‘මායාවරුන්ගේ ලෝකය’ විද්‍යා ප්‍රබන්ධ කතාවක්. චීන කතාවක්. මම හිතන්නේ මේ කතා මාලාව බොහෝ දෙනෙක් බැලුවා. සමහර අය බැලුවේ නැහැ. ‘ඔෂින්'’ පටන් ගත්ත දා ඉඳලා අද වෙනතුරු හිටපු ප්‍රේක්ෂකයින් තුළ මතයක් ගොඩනැ‍ඟෙන්න ඕන මේකද හොඳ මේකද හොඳ කියලා. ඒ ඇතිවන මතය ඊළඟ ටෙලිනාට්‍යයට ලොකු අවස්ථාවක්. අන්න ඒ අවස්ථාව ‘දිරිය දියණිය’ ට ල‍ැබේවි කියන විශ්වාසය මා තුළ තියෙනවා.*මොකක්ද ඔබ ‘දිරිය දියණිය’ මඟින් සමාජයට කියන්න හදන්නේ.දකුණු කොරියාවේ කේ.බී.එස්. නාළිකාව 2010 වසරේ මෙම කතා මාලාව නිෂ්පාදනය කරලා විකාශය කළා. පේජු දූපතෙහි විසූ දියණියකගේ සත්‍ය ජීවිත කතාවක් මේ සඳහා පාදක වෙලා තියෙන්නේ. මේ කතාව ගත්තොත් කුඩා කාලයේදිම කුසට අහරක් පවා නොමැතිව නානා විධ දුක් විඳපු දියණියක් අවසානයේ සාර්ථක ව්‍යාපාරික කාන්තාවක් බවට පත්ව කාගෙත් බුහුමනට පාත්‍රවන කතාවක් මෙහි තියෙන්නේ. මම විශ්වාස කරනවා මෙය අපේ රටේ දියණියන් වගේම සෑම පවුලක්ම ආදරයෙන් භාරගනීවි කියලා.අනෙක් ප්‍රධාන දේ දරුවන් මල් යහනාවල තියලා හදන මවුපියන්ට දරුවන්ට දුක කියන දේ වටහා ගන්න අවස්ථාව නොදෙන මවුපියන්ට මේ කතාව තමන්ගේ ජීවිතයේ කොටසක් බවට පත්වේවි.* ‘මායාවරුන්ගේ ලෝකයෙන්’ හැලුණු ප්‍රේක්ෂකයින් 'දිරිය දියණිය' වටා ආයෙත් එකතු වේවි කියලා ඔබ හිතනවද?පැහැදිලිවම ඔව්. මා මුලිනුත් කිව්වේ මේක තමා ටෙලිවිෂන්. ඒක වෙන්න ඕන. රසය පිළිබඳ ගැටලුවක් එන්න කලින් අපි වෙන මඟක් ගන්නවා. එය හොඳ හෝ නරක වෙන්න පුළුවන්. ඒක තීරණය වෙන අතරේ ආයෙත් තිබහක් ඇති වෙනවා. අන්න ඒ පිපාසය නිවන්න ආයෙත් අපි උත්සාහ ගන්න මොහොතක් මේ.* දියණියන්ට ඔබ කතා මාලා හොයනවා මිසක් පුතණුවන් වෙනුවෙන් ඔය ඉඩ වෙන්කරන්නේ නැද්ද කියලා කෙනෙක් ඇහැව්වොත්.ඔව් සමහර විට එහෙම අහන්නත් පුළුවන්. මොකද ‘සුජාත දියණිය’ කරලා ‘අභීත දියණිය’ කරද්දි අතුලට දියණියගෙන් තොර වෙන නම් නැද්ද කියලා සමහරු කිව්වා. හැබැයි මම සම්පූර්ණ කතාව බලලා ඊට උචිත, අපේ රටට උචිත නමක් තෝරගන්න පසුබට වෙන්නේ නැහැ. නාට්‍යයකට හෝ වෙන නිර්මාණයකට නමක් දාන්න තොටවත්ත මහත්තයාගේ කා‍ෙල් ඉඳලම හැකියාවක් තිබුණා.ඔබ අහපු නිසා මම කියනවා නෙවෙයි අපේ ඊළඟ නිර්මාණය අපි සැලසුම් කරලා තියෙන්නේ පුතණුවන්ට. ‘ඉසිවර වෙදැදුරු’ කියන කතා මාලාව ඉන් අනතුරුව ජාතික රූපවාහිනියේ පෙළ ගැහේවි. මෙතැනදි ඒ පිළිබඳ වැඩි යමක් මම සඳහන් නොකර ඉන්නම්. අපේ අපේක්ෂිත ඉලක්කය වෙන්නේ දරුවන් තුළ උත්සාහය, යහපත් අදහස්, ඉවසීමෙන් ජීවිතයට මුහුණදීම කියන අරමුණු සමාජගත කිරීම.* ‘සුජාත දියණිය’, ‘අභීත දියණිය’ කතා මාලා දෙකේම තේමා ගීතයට හඬ එක්කළේ ඇන්ජලින් ගුණතිලක. ‘දිරිය දියණිය’ තේමා ගීතයටත් ඔබ ඇයගේ හඬ මත යැපෙනවා.ඇන්ජලින් කියන්නේ අපේ රටේ අග්‍රගණ්‍ය ගායිකාවක්. ඇගේ හඬ තාම තරුණයි. ඒ වගේම ඇය මෙම වැඩවලට හරිම ආදරෙයි. මුදල් බලලා වැඩ කරන කෙනෙකුත් නෙවෙයි. ඒ සියල්ල පැත්තකින් තියලා බැලුවොත් ඇය ‘සුජාත දියණිය’, ‘අභීත දියණිය’ කතා මාලා දෙකේම ගායනා කළ ගීත අතිශය ජනප්‍රිය වුණා. ඇගේ හඬ මෙම කතා මාලාවත් සමඟ හරිම සමීපයි. ඇයට මම ස්තුතිවන්ත වෙන්න ඕන රූපවාහිනි සංස්ථාව වෙනුවෙන්.* ඇයි කොරියානු රැල්ලක යන්නේ ?මේක රැල්ලේ යාමක් නොවෙයි. ගුණාත්මක නිර්මාණ සොයා යාමේ පිපාසාවක අපි ඉන්නේ. එතැනදි කොරියානු නිර්මාණවලට පමණක් අපි සීමා වෙන්නේ නැහැ. අද රූපවාහිනි විකාශයෙන් සියයට තිස්පහක පමණ කාල ආවරණය කරන්න හඬකැවීම් ඒකකයට පුළුවන් වෙලා තියෙනවා. ඒ නිසා විවිධ රටවල නිර්මාණාත්මක අත්දැකීම් ඒ සියයට තිස්පහ ඇතුළේ තියෙනවා.ඒ වගේම ‘සුජාත දියණිය’ දෙමළ බසින් හඬ කවලා අපේ රටේ දෙමළ ප්‍රේක්ෂකයින්ට තිළිණ කරන්නත් අද අපි සූදානම්. නේත්‍රා නාළිකාව ඔස්සේ රාත්‍රි 8 ට පැය භාගයක් එය සිංහල උපසිරැසි එක්ක හෙට සිට විකාශය වේවි. තොටවත්ත මහත්තයා මගේ ගුරු දේවයන් පවා ඒ කාලේ නිර්මාණ තෝරාගත්තේ එහි ගුණාත්මක භාවය බලලා. ඒ නිසයි ‘සිටුවර මොන්ත ක්‍රිස්තෝ, යවෙස් ලු මිනිසා, ඔෂින්, මල්ගුඩිය වැනි ලෝප්‍රකට නිර්මාණ අපිට දකින්න පුළුවන් වුණේ.* අවසන් වශයෙන් ‘දිරිය දියණිය’ හඬ නළුව ගැන අපි කතා කරමු.මෙහි හඬ කැවීම් හා නිපැයුම් වජිර කුමාරි විතානගේ, අසංක කුමාරපේලි, වගේම අනුර ධර්මසේන ප්‍රමුඛ හඬකැවීම් කාර්ය මණ්ඩලය සිහිපත් කරන්න ඕන. ග්‍රේස් තෙන්නකෝන්, සාරංග දිසාසේකර, තිලකා රණසිංහ, පරාක්‍රම පෙරේරා, රෝහණ සිරිවර්ධන, කමල් දේශප්‍රිය, මෙලනි අසෝකා, සෝමදාස සූරියආරච්චි, රසාදරි පීරිස්, ලාල් සරත් කුමාර ඇතුළු විශාල පිරිසක් හඬ මුසුවට එකතුවුණු බව කියන්න ඕන. මේ සියල්ලේ ප්‍රතිඵල හෙට සිට සිකුරාදා දක්වා සතියේ දින පහේම පස්වරු 6.30 ට දිරිය දියණියත් සමඟ බෙදා හදා ගන්න සූදානම්.වසන්ත ජයසිංහ ආරච්චිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090814</link>
    <topic>සිනෙමායා</topic>
    <author>ඈෂ්ලි රත්න විභූෂණ</author>
    <content>සිනෙමායාචෙන්නායි හි එල්. වී. ප්‍රසාද් සිනමා හා රූපවාහිනි ඇකඩමියේ අධ්‍යක්ෂ ක්‍රිෂ්ණන් හරිහරන් ආසියානු සිනමා කේන්ද්‍රය විසින් සංවිධානය කරනු ලබන කෙටි හා වාර්තා චිත්‍රපටකරණය පිළිබඳ වැඩ මුළුවක් සඳහා දිවයිනට පැමිණේ. එම වැඩ මුළුව මේ මස 13 සිට 17 දක්වා කොළඹ 07, ජනකලා කේන්ද්‍රයේ දී පැවැත්වේ. පසුගිය වසරේ නෙට්පැක් සංවිධානයේ සහ ආසියානු සිනමා කේන්ද්‍රයේ ඒකාබද්ධ ප්‍රකාශනයක් ලෙස එළි දැක්වුණු An early Sri Lankan Cinema and its Association with the South Indian Film Industry ග්‍රන්ථය සඳහා චෙන්නායි හිදී කරන ලද පර්යේෂණ කටයුතු සම්බන්ධීකරණය කරන ලද්දේ කේ. හරිහරන් විසිනි. එහි කතුවරුන් වූයේ ඈෂ්ලි රත්නවිභූෂණ සහ එම්. එල්. එම්. මන්සූර් ය.1973 වර්ෂයේ දී බොම්බාය විශ්ව විද්‍යාලයෙන් වාණිජ හා ව්‍යාපාර කටයුතු සඳහා උපාධිය ලබා ගැනීමෙන් පසු හරිහරන් 1976 දී ඉන්දියාවේ පුනා හි චිත්‍රපට හා රූපවාහිනී ආයතනයට ඇතුළත් විය. එහි දී ඔහු යොමු වූයේ චිත්‍රපට අධ්‍යක්ෂණය හැදෑරීමටය. ඔහු තම ප්‍රථම චිත්‍රපටය අධ්‍යක්ෂණය කළේ පුනා චිත්‍රපට ආයතනයේ හදාරමින් සිටි අවධියේ දීමය. එය මරාති බසින් නිපදවූ Ghashiram Kotwal (1978) ය. එම චිත්‍රපටය අධ්‍යක්ෂවරුන් සිව් දෙනෙකු සහභාගි වූ නිර්මාණයක් විය. කේ. හරිහරන්, මනි කෝල්, සහීඩ් අක්තාර් මිස්රා සහ කමල් ස්වරූප් ය. එය බර්ලින්, එඩින්බරෝ, වැලඩොලිඩ් යන සිනමා උත්සවයන්හි තිරගත විය. මෙය සාමූහික චිත්‍රපටකරණයේ විශිෂ්ට වූ ‘අවන්-ගාඩ්’ (පුරෝගාමි) නිර්මාණයක් වශයෙන් සැලැකේ. එය 1972 දී වේදිකාගත වූ ප්‍රශස්ත මරාති වේදිකා නාට්‍යයක් ප්‍රස්තූත කර ගත්තකි. එය නිෂ්පාදනය කළේ මෙම සිනමාකරුවන් ද සාමාජිකයන් වූ “යුක්ත්” චිත්‍රපට සමූපකාරය මඟිනි.ඔහුගේ දෙවන වෘත්තාන්ත චිත්‍රපටය වූයේ දෙමළ බසින් නිෂ්පාදනය කළ Ezhavathu Manithan (1982) ය. ඔහු ස්වතන්ත්‍රව අධ්‍යක්ෂණය කළ ප්‍රථම වෘත්තාන්ත චිත්‍රපටය එයයි. ඊට ප්‍රස්තුත වූයේ තිරුනෙල්වේලි දිස්ත්‍රික්කයේ හට ගත් කම්කරු අරගලයකි. එම චිත්‍රපටය මාර්ටින් රිට්ගේ Norma Rae (1979) කෘතියෙන් ආභාසය ලැබුවක් ලෙස සැලැකේ. එය 1982 වර්ෂයේ හොඳම දෙමළ චිත්‍රපටය ලෙස ජාතික සම්මානය දිනා ගත් අතර 1983 පැවැති මොස්කව් ජාත්‍යන්තර සිනමා උලෙළේ දී අප්‍රිකා - ආසියා මිත්‍රත්ව සම්මානය දිනා ගත්තේය.ඔහු 1992 වර්ෂයේ දී හින්දි බසින් නිෂ්පාදිත Current යන චිත්‍රපටය අධ්‍යක්ෂණය කළේය. එහි රඟ පෑ ඕම් පූරි හා දීප්ති නවාල් එම වර්ෂයේ හොඳම රංගනය සඳහා විචාරක සම්මානය දිනා ගත්හ. මෙම චිත්‍රපටය කේ. හරිහරන් ගේ සහභාගිත්වයෙන් මෙම මස 17 වැනිදා රාත්‍රී 7.00 ට ඉන්දියානු සංස්කෘතික මධ්‍යස්ථානයේ දී තිරගත කරනු ලැබේ.කේ. හරිහරන් ඉන්දියානු ළමා චිත්‍රපට සංගමය සඳහා ළමා චිත්‍රපට තුනක් අධ්‍යක්ෂණය කර ඇත. Wanted Thangaraj (1979), Crocodile Boy (1986) සහ Dubhashi (1999) එම කෘති වේ. එමෙන්ම ඔහු වාර්තා සහ අධ්‍යාපනික චිත්‍රපට රාශියක් ද නිර්මාණය කර ඇත. Take a Break with Hugh and Colleen Gantzer යනුවෙන් කොටස් 26 කින් යුත් සංචාරක රූපවාහිනි චිත්‍රපට මාලාවක් ද, Understanding Cinema යනුවෙන් කොටස් 26 කින් යුත් රූපවාහිනි චිත්‍රපට මාලාවක් ද ඊට අයත් වේ.චිත්‍රපට නිෂ්පාදනය සහ සිනමා අධ්‍යාපනය පිළිබඳ ඉගැන්වීම ඔහු බෙහෙවින් රුචි කරන අතර ඉතාමත් දක්ෂ ගුරුවරයෙක් ද වේ. 1995 වර්ෂයේ සිට ඔහු ඇමෙරිකාවේ පෙන්සිල්වේනියා විශ්ව විද්‍යාලයේ දකුණු ආසියාතික රටවල් පිළිබඳ අධ්‍යයන අංශයේ බාහිර කථිකාචාර්යවරයෙකි. ඔහු එහිදී පාඨ මාලා දෙකක් උගන්වනු ලැබේ. ‘ඉන්දියානු සිනමාව සහ සමාජය’ සහ ‘සිනමාව සහ සත්‍යජිත් රායි’ එම පාඨ මාලා දෙකයි.ඈෂ්ලි රත්න විභූෂණකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090815</link>
    <topic>නැවුම් ගීත එකතුවක් ගෙන එන ලලිතා ජයසිංහ</topic>
    <author>ඉඳුනිල් වීරරත්න</author>
    <content>නැවුම් ගීත එකතුවක් ගෙන එන ලලිතා ජයසිංහඇය ලලිතා ජයසිංහ. ගායන හැකියාව උපතින්ම උරුමකරගත් ලලිතා ගී තනු නිර්මාණයට මෙන්ම ගී පද රචනයට ද දක්වන්නේ නිසඟ කුසලතාවයකි. මාදම්පේ ඉපිද දකුණු තොඩුවාවේ ශාන්ත අන්තෝනි නවෝද්‍යා පාසලෙන් අධ්‍යාපනය ලද ඇය පාසල් යන අවධියේ පටන්ම සංගීතයට දැක්වූයේ නොමද ඇල්මකි; දක්ෂතාවයකි. පාසල් වේදිකාව ඇයට නුහුරු නුපුරුදු තැනක් නොවීය. පාසලේ විවිධ ප්‍රසංගයන් ලලිතාගේ මියුරු හඬින් අලංකාර විය. පාසල් අධ්‍යාපනයෙන් පසුව කලක් සර්වෝදය පෙර පාසලේ ගුරුවරියක ලෙස සේවය කළ ලලිතා ඉතාලියේ පදිංචියට ගියාය.ඉතාලියට යාමෙන් පසුවද ඇය සංගීත දිවියෙන් ඉවත් නොවූවාය. එහිදී ඇය “ශ්‍රී ටි.වී” ආයතනයේ “සෙවිල්ල” සංගීත කණ්ඩායමට බැඳී, වසර 3 ක් පමණ එහි ගායිකාවක ලෙස ද කටයුතු කළාය. පසුගිය දිනෙක ලලිතා ජයසිංහ පෙරලා ලංකාවට පැමිණියේ කලෙක සිට තමා තුළ වූ පැතුමක් ඉටුකර ගැනීමේ අරමුණෙනි. එනම් ඇයගේම ගීත එකතුවක් ඇතුළත් සංයුක්ත තැටියක් එළිදැක්වීමටය.මේ දිනවල ඇය ඒ වෙනුවෙන් තම කාලය ශ්‍රමය කැප කරන්නීය. ලලිතා ජයසිංහගේ ගීත එකතුවට ප්‍රවීණ ගීත රචක රවි සිරිවර්ධන ඇතුළු ගීත පද රචකයින් කීපදෙනකුගේම ගීත රචනා ඇතුළත්ය. සංයුක්ත තැටියේ සංගීතය අධීක්ෂණය කරනුයේ ජගත් වටවල විසිනි. නව නිර්මාණ කටයුතුවලදී සැම විටම සහාය පළ කරන කපිල කාලිංග, එල්.පී. රත්නායක, තුෂාර කුරුවිටගේ, චන්දන වල්පොල, රුවන් කුමාර මැදගේ, නලින් ජයවර්ධන, සමන් හේවගේ, චන්න මලියරත්න, ධම්මික එදිරිසූරිය, දර්ශන වික්‍රමරත්න යන හිතවතුන්ට ලලිතා ජයසිංහ සිය ගෞරවය පුද කරන්නීය.මේ දිනවල විකාශය වන අත්තම්මා ටෙලි වෘත්තාන්තයේ ‘ලොකු හාමුදුරුවන්’ ගේ චරිතය ප්‍රේක්ෂකයන් අතර කතාබහට ලක්වන චරිතයක් බවට පත්ව තිබේ. පුංචි තිරයේ එදා මෙදාතුර දුටු මුහුණු අතර නවක මුහුණක් මෙම තෙරුන් වහන්සේ ගේ චරිතය හරහා අප නෙතු ගැටෙයි. සැබෑ ජීවිතයේ දී මහේෂ් පෙරේරා නම් මේ නවක නළුවා ‘අත්තම්මා’ හි ‘ලොකු හාමුදුරුවන්’ වන්නේ ය.“මම පාසල් ගියේ කොළඹ රාජකීය විදුහලට‍. මම දැනට සිලෝන් බිස්කට් ලිමිටඩ් හි (මන්චී ආයතනයේ) ප්‍රාදේශීය වෙළෙඳ කළමනාකරුවෙක් ලෙස සේවය කරනවා. මගේ මවත් පියාත් කලා ක්ෂේත්‍රයට සම්බන්ධයි. ඒ නිසා කුඩා කල පටන් ම කලාවට දක්ෂතාවයක්, ඇල්මක් හැකියාවක් මා තුළ තිබුණා. මගේ පියා රජයේ කලායතනයේ තබ්ලාව විශාරද වරයෙක්. මව නැටුම් ගුරුවරියක්.පුංචි කාලෙ ඉඳලම නැටුමට, වැයුමට තිබුණු හැකියාව නිසා පසුව මම ආචාර්ය සලමන් ‍ෆොන්සේකා ගෙන් නාට්‍ය හා රංග කලාව හදාරන්න ගියා. ඒ කාලයේදී ප්‍රියංකර පෙරේරාගේ උදව් උපකාර ඇතිව චිත්‍රපට හතරක පමණ රඟපාන්න මට අවස්ථාව ලැබුණා. ඉන්පසුව සහාය අධ්‍යක්ෂකවරයෙකු ලෙස කටයුතු කළ ලාල් ප්‍රියදේව ඔහුගේ චිත්‍රපට අධ්‍යක්ෂණයක දී සැලකිය යුතු චරිතයක් රඟපෑමේ අවස්ථාව මට හිමිකර දුන්නා. ඉන්පසු රැකියාවේ කාර්ය බහුලත්වයත් සමඟ වසර කිහිපයක් ගතවන තුරුම කලා නිර්මාණයකට දායක වෙන්නට නොහැකි වුණා. කොහොමින් හෝ පසු කලෙක මගේ මිතුරෙකුගේ මාර්ගයෙන් සම්පත් නානායක්කාරගේ ‘පබළු පාලම’ ‘සරණ සමනලියෝ’ කියන ටෙලිනාට්‍යවලට දායක වන්නට මට අවස්ථාව උදාවුණා. මේ අතර ‘අත්තම්මා’ ටෙලිනාට්‍යයේ තෙරුන් වහන්සේගේ චරිතයට නවක මුහුණක් සොයන බව මට මගේ මිතුරියක වන ප්‍රින්සි ප්‍රනාන්දුගෙන් දැනගන්නට ලැබුණා.‘අත්තම්මා’ ටෙලිනාට්‍යයේ අධ්‍යක්ෂ ජානක සිරිවර්ධන මම දුටු හැටියේ ම මේ චරිතයට මාව තෝරාගත්තා. මේ වනවිට මම ‘අත්තම්මා’ ටෙලිනාට්‍යයේ කොටස් 32 ක රඟපා තිබෙනවා.‍ ඇත්තටම ලොකු සතුටක් දැනෙනවා. මම සේවය කරන ආයතනයේ සමූහ අධ්‍යක්ෂ ප්‍රවීණ ගීත රචක නන්දන වික්‍රමගේ ඇතුළු අධ්‍යක්ෂක මණ්ඩලයෙන් මට ලැබෙන සහයෝගයත් ප්‍රවීණ කවියකු වන නන්දන වීරසිංහගෙන් ලැබෙන ගුරුපදේශකයනුත් මා නිහතමානීව මතක් කරනවා. කලා ක්ෂේත්‍රයේ ඉදිරියට යාම මගේ බලාපොරොත්තු අතර වෙනවා.  287/ඒ, බටගම පල්ලිය පාර, කඳාන මහේෂ් පෙරේරාගේ ලිපිනයයි.තුෂාරියන්තම් වචන ගැටගහගෙන යමක් කියවන්න පුළුවන් වුණු කාලයේ සිටම ඇය පොතපත කියවීමට පටන් ගත්තේ හරිම උනන්දුවෙන්. ඉන්පස්සෙ හිතට එන අදහස් කොළ පිරෙන්න ලියන්න පටන් ගත්තා.මේ විදිහට කවි කතන්දර, කෙටිකතා ලියමින් සිටි ඇය අද වන විට නව පරපුරේ නැඟී එන ලේඛිකාවක්.අචලා තුෂාරි අමරසේකර නම් ඇය ඉපදුණේ කටුනායක. කැලණිය ගුරුකුල මහ විදුහලෙන් ප්‍රාථමික අධ්‍යාපනයත්, මීගමුව හරිශ්චන්ද්‍ර විද්‍යාලයේ වාණිජ අංශයෙන් උසස් අධ්‍යාපනයත් ලැබූ ඇය පාසල් අධ්‍යාපනයෙන් පසු තම ගමන්මඟ ලේඛිකාවක ලෙසින් ඇරැඹීමට තීරණය කළාය.උසස් පෙළ අවසන් වෙලා ගෙදර ඉන්න අතරේ මම නවකතාවක් ලිව්වා. එය තමයි ‘කාජල්’ නවකතාව. 2008 වසරේදී කර්තෘ ප්‍රකාශනයක් විදිහට ‘කාජල්’ මුද්‍රණයෙන් නිකුත් කරන්න මට හැකි වුණා. ඊට මම නොසිතූ ආකාරයෙන් හොඳ ප්‍රතිචාර ලැබුණා. ඒ නිසාම ‘කාජල්’ නවකතාවේ දෙවැනි ‍ෙකාටසකුත් මට ලියන්න සිදුවුණා.කාජල් නවකතාව ජනප්‍රිය වෙලා මටම කියල පාඨක පිරිසක් රටපුරා ඉන්නවා කියල දැනගත්තම ඇතිවුණු සතුට කියල නිමකරන්න බෑ. ඒ නිසාම අපේ සමාජයට මෙවැනි කතාවක් තුළින් කිසියම් පණිවුඩයකුත් ලබාදෙන්න පුළුවන් නේද කියන දේ මට හිතුණා.සැබෑ ආදරය ගිලිහිලා යන වර්තමාන සමාජයට ප්‍රේම කතාවක් මඟින් එය පහදල දෙන්න සිතාගෙන ඊළඟට මම රචනා කළ නවකතාව නම් කළේ ‘මීදුම් දහරා'. 2009 වසරේ කර්තෘ ප්‍රකාශනයක් ලෙස එය එළිදැක්වුණා. එය කාජල් නවකතාවටත් වැඩිය ජනප්‍රිය වුණා. ඉක්මනින්ම දෙවැනි මුද්‍රණයකුත් එළිදක්වන්න සිදුවුණා විතරක් නෙමේ එහි දෙවැනි කොටසකුත් ලියන්න වුණා.මගේ තුන්වැනි නවකතාව ‘නුඹ මගේ රාමා'. මෙය එළිදැක්වූයේ 2012 අවුරුද්දෙ. කලින් පොත් දෙකට වඩා වෙනස්ම තේමාවක් ඔස්සේ මෙය ලියන්න මම හිතුවා. අපේ රටේ දශක ගණනාවක් තිස්සේ තිබුණු බිහිසුණු යුද්ධය නිමා වෙලා දැන් අපි සාමකාමීව ජීවත් වෙනවා. ඒත් මේ සාමය ලබාදෙන්න රණවිරුවන් කොතරම් ජීවිත පරිත්‍යාග කලාද? කොයිතරම් ආබාධිත තත්ත්වයට පත්වුණාද? ඒ වගේම ආදරය කරන වයසේ සිටි හිරිමල් යෞවන තරුණ තරුණියන් ඒ හැඟීම් සියල්ලම අපේ මාතෘභූමියේ ඒකීය භාවය වෙනුවෙන් මාතෘ භූමියේ ආරක්ෂාව වෙනුවෙන් කැප කළාද?ඒ දවස්වල මේ පිළිබඳව කතා බහ වුණත් කාලයාගේ ඇවෑමෙන් ජනතාවගේ සිත් තුළින් මේවා ගිලිහී ගිහින්. ඉතින් මට හිතුණා යුද්ධයට ගිය තරුණ තරුණියන්ගේ සිතුම් පැතුම් මෙන්ම එදා තිබුණු යුද්ධයේ සැබෑ පසුබිම නවකතාවකට නඟලා එළිදක්වන්න. මෙය මතු පරම්පරාවේ කෙනෙක් කියවන කොට එදා තිබුණු යුද්ධයේ සැබෑ ස්වරූපය ඔවුන් දැනගනීවි.”මෙහිදී මම යුද්ධයත්, ප්‍රේමයත් සම්මිශ්‍රණය වන ලෙස මේ නවකතාව ලිව්වා.2012 වසරේ එළිදැක්වුණු ‘නුඹ මගේ රාමා’ පළමු කොටසට ලැබුණු පාඨක ප්‍රතිචාර නිසා මෙම සාහිත්‍ය මාසයේ දී එහි දෙවැනි කොටස එළිදැක්වීමට අචලා සූදානම් වන්නීය.මට මගේ රසිකයින්ගෙන් ලැබෙන මේ දිරිගැන්වීම ජීවිතේ තිබෙන තුරා ලියන්නට මට ශක්තිය ලබා දෙන බව මට විශ්වාසයි.” අචලා පවසන්නීය. 175/1, කොළඹ පාර, කටුනායක ඇගේ ලිපිනයයි.ඉඳුනිල් වීරරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090816</link>
    <topic>තරග 226ක් ගැන ලිවීම අභියෝගයක් වුණා</topic>
    <author>ඉඳුනිල් වීරරත්න ඡායාරූපය - සරත් පීරිස්</author>
    <content>තරග 226ක් ගැන ලිවීම අභියෝගයක් වුණාසරත් ජයසිංහ ගුවන් විදුලිය, ටෙලිවිෂනය වැනි විඅද්‍යුත් මාධ්‍ය ඔස්සේ ද, පුවත්පත්, පොත් සඟරා වැනි මුද්‍රිත මාධ්‍ය ඔස්සේ ද ශ්‍රී ලංකාවේ ක්‍රිකට් ක්‍රීඩාව පිළිබඳව නැවුම් රසබර තොරතුරු අපට ගෙනා ක්‍රීඩා මාධ්‍යවේදියෙකි.ආනන්ද විදුහලේ සිසුවකුව සිටියදී ක්‍රිකට් ක්‍රීඩා කළ ඔහු ගුවන් විදුලියට සම්බන්ධ වී මෙරට පැවැත්වූ සාක් ක්‍රීඩා උලෙළේ විස්තර විචාරකයකු ලෙස කටයුතු කළේ ය. පසුව ජ්‍යෙෂ්ඨ ක්‍රීඩා සංස්කාරකවරයා ලෙස සිරස මාධ්‍ය ජාලයට එක්වී 96’ විල්ස් ලෝක කුසලාන තරග මාලාව පැවැති සමයේ ජනතාව අතරට ක්‍රිකට් ක්‍රීඩාව ගෙන යමින් රටපුරා ප්‍රබෝධයක් ඇති කළේ ය.ඉන් පසු ස්වර්ණවාහිනියට එක්වී 1999, ලෝක කුසලාන මෙහෙයුම් අධ්‍යක්ෂ ලෙසින් ක්‍රිකට් ලෝක කුසලතා තරග මාලාව සජීවීව මෙරට ජනතාව අතරට ගෙන යාමට කටයුතු කළේ ය.සරත් ජයසිංහ 1982 වසරේ දී ශ්‍රී ලංකාව සහ එංගලන්තය අතර පැවැත්වුණු මංගල ටෙස්ට් තරගයේ සිට මෙම වසරේ බංග්ලාදේශය සමඟ පැවැත්වුණු අවසන් ටෙස්ට් තරගය දක්වා ශ්‍රී ලංකාවේ මුළු ටෙස්ට් ඉතිහාසයම ආවරණය වන ලෙස සම්පාදනය කළ ‘ශ්‍රී ලංකාවේ ටෙස්ට් ක්‍රිකට් ඉතිහාසය’ හෙවත් ටෙස්ට් ක්‍රිකට් මහ වංශය නමැති ග්‍රන්ථය මෙම 13 වැනිදා සවස 5.30 ට කොළඹ ආනන්ද විදුහලේ කුලරත්න ශාලාවේදී එළිදැක්වී‍මට සූදානමින් සිටී. ඒ පිළිබඳ ඔහු සමඟ කළ පිළිසඳරයි මේ.මෙය අතිදැවැන්ත කාර්යයක්.ඇත්තෙන් ම, අපේ රටට‍ ටෙස්ට් තත්වය ලැබුණෙ 1982 වසරෙදී. ශ්‍රී ලංකාවේ මංගල ටෙස්ට් තරගය පැවැත්වුණේ එංගලන්තය සමඟ ඓතිහාසික ලෝඩ්ස් පිටියේ දී. අපි අවසන් වරට ටෙස්ට් තරගයකට සහභාගි වුණේ මේ වසරේ බංගලාදේශය සමඟ. එදා මෙදා තුර ටෙස්ට් තරග 226 ක් පවත්වා තිබෙනවා.මේ සෑම තරගයක් පිළිබඳවම සම්පූර්ණ විස්තරයක් මේ පොතට ඇතුළත්. මෙහි විශේෂත්වය වන්නේ මේ සෑම තරගයකම සම්පූර්ණ ලකුණු පුවරුව, සහභාගි වුණු ක්‍රීඩකයින්ගේ විස්තර සමඟ කිසියම් ක්‍රීඩකයෙක් පිතිකරණයෙන්, පන්දු යැවීමෙන් හෝ පන්දු රැකීමෙන් යම් විශේෂිත දස්කමක් දැක්වූවා නම් ඒ පිළිබඳව විස්තර ද මෙහි ඇතුළත් වීමයි.මේ සඳහා ඔබගත් වෙහෙස ගැන කතා කළොත්.තරග 226 ක් සම්පූර්ණයෙන් ලියනවා කියන එක ඇත්තටම අභියෝගයක්. ඒත් මම මේ සඳහා මටම ආවේණික ශෛලියක් අනුගමනය කළා. එහිදී එක් තරගයකට පිටු 2 ක් පමණ වෙන් කරලා තව විශේෂිත කරුණු සියල්ලම ඇතුළත් කරලා පොත සම්පූර්ණ වනවිට පිටු 1200 ක් පමණ වුණා. මෙහි සෝදුපත් කියවීමට මාස 8 ක පමණ කාලයක් ගතවුණා. ඒකට හේතුව තුන් වරක් මෙහි සෝදුපත් බැලීමයි. මොකද මේ ඓතිහාසික තොරතුරු 100% ක් නිවැරැදි විය යුතු වීමයි.පොත සම්පූර්ණයෙන් ලියා නිම කිරීමට මට වසර දෙකකට ආසන්න කාලයක් ගත වුණා.‍මේ ග්‍රන්ථය පිළිබඳව ඔබ තෘප්තිමත් ද?ගුවන් විදුලියෙන් හෝ රූපවාහිනියෙන් විකාශය වන වැඩසටහනක් ඉන්පසු යළිත්ඇසීමේ හෝ දැකීමේ හැකියාව ඉතාම අල්පයි.එහෙත් මුද්‍රිත මාධ්‍යයෙන් එළිදක්වන පොතක පතක පැවැත්මක් තිබෙනවා වගේ ම යළි යළි බැලීමේ පහසුව තිබෙනවා.ක්‍රීඩා සාහිත්‍ය කරුවාගේ කාර්ය භාරය විය යුත්තේ අතීතය ග්‍රන්ථාරූඪ කිරීමයි. මෙය කළ හැක්කේ ලේඛකයකුට පමණයි. මෙලෙස ග්‍රන්ථාරූඪ වන සාහිත්‍ය කෘති නිසා තමයි ක්‍රීඩාව රැ‍‍ෙඳන්නේ.ක්‍රීඩා මාධ්‍යවේදියකු ලෙස මට මෙලෙස අපේ රටේ පැවැත්වුණු ටෙස්ට් තරග ඉතිහාසය ග්‍රන්ථාරූඪ කර තැබීමට අවස්ථාව ලැබීම මා ලද භාග්‍යයක්. මම මගේ යුතුකම ඉටු කළා කියන තෘප්තිය මට තිබෙනවා.මේ මගින් ඔබ බලාපොරොත්තු වන්නේ කුමක්ද?අපේ ර‍ටට ටෙස්ට් තත්ත්වය ලැබිලා දැනට වසර 32 ක්. එදා මෙදා තුර ක්‍රිකට් ක්‍රීඩාවේ දියුණුවත් සමඟ අලුත් පරම්පරා දෙකක් මීට එකතු වෙලා.‍මේ පොතට තරගයක විස්තර වගේ ම යම් සුවිශේෂී දස්කමක් දැක්වූ ක්‍රීඩකයකුගේ විස්තර ද ඇතුළත්. ඒ වගේ ම ක්‍රීඩා පිටියේ සිදුවුණු විශේෂිත ඓතිහාසික සන්ධිස්ථානයන් ද මීට ඇතුළත්.ඉතින් මේ පොත බලන පාසල් ක්‍රිකට් ක්‍රීඩකයන් හිතට ගන්නවා නම් කවදා හරි මමත් මේ වගේ දස්කම් දක්වනවා. ලෝකයේ ම නම රන්දනවා කියලා එය තමයි මම බලාපොරොත්තු වන දේ.විශේෂයෙන් මහත්වරුන්ගේ ක්‍රීඩාවේ මහත්මා ගති ඇති දක්ෂ ක්‍රීඩකයින්ව අනුගමනය කරලා කවදා හරි දවසක අද පාසල් ක්‍රීඩකයෙක් ජාත්‍යන්තර මට්ටමට ආවොත් අතීතයේ යම් දවසක ඔහු ගැනත් මේ වගේ ම ඉතිහාසයේ ලියැවේවි.ඒ සඳහා තව වසර 40 ක් පමණවත් යාවි‍. ගෙවී ගිය මතක සටහන් නැවත ආවර්ජනය කළ හැක්කේ මේ වගේ පොතකින් පමණක් නිසා මගේ මේ පොත ඒ ඓතිහාසික කාර්යය ඉටුකරාවි.අපේ රටේ ක්‍රිකට් ක්‍රීඩාවේ මේ ගමන් මඟ දෙස විචාරකයකු ලෙස ඔබ දකින්නේ කොහොමද?60 දශකයේ මැද භාගයේ සිට 70 දශකයේ අන්තිම වනවිට අපේ රටේ ක්‍රිකට් ක්‍රීඩාව ස්වර්ණමය තත්ත්වයක තිබුණා. ඒ නිසා ම සරා කුසලාන තරගවලදී හොඳ තරගකාරිත්වයක් තිබුණා.ඒ වගේ ම ඉන්දියාවේ පැවැත්වුණු ගෝපාලන් කුසලාන වාර්ෂික තරගවලදී අපේ ක්‍රීඩකයන් හොඳ දස්කම් පෑවා.බන්දුල වර්ණපුර, මයිකල් තිසේරා, අනුර තෙන්නකෝන්, ස්ටැන්ලි, අනුරුද්ධ පොලොන්නෝවිට, ධනසිරි වීරසිංහ, පී. පාලිත, සංජීව සේනානායක, ටී.බී. කෙහෙල්ගමුව, රන්ජිත් ප්‍රනාන්දු, සුනිල් වෙත්තමුනි, පී.අයි. පීරිස් වැනි අපේ ක්‍රීඩකයින් මේ අතරින් ඉතා ඉහළ දස්කම් දැක්වූ අය.මේ ලෙස බලන විට අපට ටෙස්ට් තත්වය ලැබිය යුතුව තිබුණේ 82 බොහෝ කලින්. දිවංගත ගාමිණී දිසානායක මැතිතුමා ක්‍රිකට් සභාපති තනතුරට පත්වුණාට පස්සේ ටෙස්ට් තත්වය ගන්න සම්පූර්ණ පරිශ්‍රමය දැරුවා. දේශපාලනය සහ ක්‍රිකට් ක්‍රීඩාව පටලවා නොගත් එකම දේශපාලනඥයා ලෙස මම එතුමාව දකිනවා.ඒ වගේ ම කෙටි කාලයක් තුළ ශ්‍රී ලංකාව ටෙස්ට් පිටියේ වාර්තා පිට වාර්තා තැබූ රටක්.ඒ වගේ ම ලෝක ක්‍රිකට් ‍ක්ෂේත්‍රයට අතිවිශිෂ්ට ගණයේ ක්‍රිකට් ක්‍රීඩකයන් රාශියක් දායාද කළ රටක් ලෙස ශ්‍රී ලංකාව ගෞරවයට ලක්වෙනවා. මේ සියලු තොරතුරු මෙම පොතට ඇතුළත් ‍වනවා.මෙවැනි විශාල පොතක් මුද්‍රණයෙන් එළි දැක්වීමත් අභියෝගයක්‍.සැබැවින් ම. මෙය අතිවිශාල පොතක්. A 4 ප්‍රමාණයේ පිටු 1200 ක් මීට ඇතුළත්. සරසවි ප්‍රකාශනයක් ලෙස මෙය එළිදක්වන්න එහි සභාපති එච්.ඩී. ප්‍රේමසිරි මහතාත්, කළමනාකාර අධ්‍යක්ෂ චන්ද්‍ර හපුතන්ත්‍රී මහතාත් භාරගැනීම පිළිබඳව මා එතුමන්ලාට ස්තුතිවන්ත වනවා. සාමාන්‍යයෙන් ප්‍රකාශකයකුට මෙවැනි විශාල පොතක් අලෙවි කර ගැනීමට හැකිවේවිද කියන බය තිබෙනවා. එහෙත් මොවුන් සමඟ කතා කළ සැණින් ඔවුන් ඒ කිසිවක් ගැන නොසිතා මුද්‍රණයට බාරගැනීමට තරමටම පොතේ වටිනාකම පිළිබඳව ඔවුනට අවබෝධයක් තිබුණා.උත්සවයේ වැඩ කටයුතු ගැනත් කියමු.මේ උත්සවයේ ප්‍රධාන ආරාධිත අමුත්තා වන්නේ ක්‍රීඩා අමාත්‍ය මහින්දානන්ද අලුත්ගමගේ මහතා. ඒ සමඟ යෞවන කටයුතු සහ නිපුණතා සංවර්ධන අමාත්‍ය ඩලස් අලහප්පෙරුම, ධීවර සහ ජලජ සම්පත් සංවර්ධන අමාත්‍ය වෛද්‍ය රාජිත සේනාරත්න, රාජ්‍ය ව්‍යවසාය හා කළමනාකරණ අමාත්‍ය නවීන් දිසානායක, පාර්ලිමේන්තු මන්ත්‍රීවරුන් වන තිලංග සුමතිපාල සහ ‍රමේෂ් පතිරණ යන මහත්වරුන් ද මීට සහභාගි වනවා.හිටපු ශ්‍රී ලංකා ක්‍රිකට් ක්‍රීඩක සිදත් වෙත්තමුණි මහතා මෙහි ප්‍රධාන දේශනය ඉංග්‍රීසි භාෂාවෙන් ද පාර්ලිමේන්තු මන්ත්‍රීවරුන් මෙන් ම හිටපු ක්‍රිකට් නායකයින් වන අර්ජුන රණතුංග සහ සනත් ජයසූරිය මහත්වරුන් විසින් සිංහල භාෂාවෙන්ද සිදු කිරීමට නියමිතයි.ඉඳුනිල් වීරරත්න ඡායාරූපය - සරත් පීරිස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090817</link>
    <topic>අමරදේව : ජාතියේ රන් ස්වරය</topic>
    <author>සු. මි.</author>
    <content>අමරදේව : ජාතියේ රන් ස්වරයලංකා කලා මණ්ඩලයේ වර්තමාන අවිධායක සභාව මඟින් ඉෂ්ට සිද්ධ කරනු ලබන අගනා මෙහෙවරක් ලෙස සැලකිය හැක්කේ මෙරට විශිෂ්ට ගණයේ කලාකරුවන්ගේ නිර්මාණ කලා චර්යාව හා සේවා සම්ප්‍රදානය අළලා ශාස්ත්‍රීය මට්ටමේ ප්‍රණාම කලාප පළ කිරීමයි. එහි පළමු අදියර වූයේ ‘ලෙස්ටර් : සිංහල සිනමාවේ අසහාය මිනිසා’ නම් වූ කෘතියයි.‘අමරදේව : ජාතියේ රන් ස්වරය’ මෙහි දෙවැනි පියවර ලෙස හඳුන්වා දෙත හැකිය. සංස්කරණය මහාචාර්ය සමන්ත හේරත් හා ආචාර්ය ප්‍රණිත් අභයසුන්දර ගෙනි. හෙළයේ මහා ගාන්ධර්වයාණන් වූ ආචාර්ය පණ්ඩිත් අමරදේවයන්ගේ සමස්ත සංගීත කලා භාවිතාව අළලා විවිධ විද්වතුන් විචාරාත්මක දෘෂ්ටි කෝණ ඔස්සේ ලියු ලිපි 31 කින් මෙය සමන්විතය.මෙම ලිපි සියල්ල අතරින් මගේ සුවිශේෂ සැලකිල්ල ලබන ලිපිය බවට පත්වන්නේ ආචාර්ය ප්‍රණීත් අභයසුන්දර ලියු ‘භාරතීය මහා සංගීත සම්ප්‍රදාය : අධ්‍යයනය හා ආලෝකය’ නම් වූ ශාස්ත්‍රීය ලියැවිල්ලයි. ශිර්ෂ පාඨයෙන්ම දැක්වෙන පරිදි එය අමරදේවයන් භාරතීය මහා සංගීත සම්ප්‍රදායය තුළ තබා කරන ලද්දා වූ පෘථුල විවරණයකි. එය කෙතරම් නිරීක්ෂණාත්මක ද යත් අමරදේවයන් රවින්ද්‍ර සංගීතයෙන් ලත් ආභාසය පවා උදාහරණ සහිතව දක්වා ඇත. අප සාමාන්‍යයෙන් සිතන්නේ රවින්ද්‍ර සංගීතයේ නිර්මාණවේශය ආනන්ද සමරකෝන් හා සුනිල් සාන්තට පමණක් තිබු බවයි. එහෙත් කිසිදා ශාන්ති නිකේතනයට නොගිය (ලක්නව්හි පිහිටි භාත් ඛණ්ඩේ සංගීත විද්‍යා පීඨයට පමණක් ගිය) අමරදේවයන්ට පවා රවින්ද්‍ර සංගීතය බලපෑ අයුරු පූර්වෝක්ත ලිපියෙන් සාක්ෂාත් කෙරෙන්නේය.මහාචාර්ය විමල් දිසානායක ලියූ ‘අමරදේව ප්‍රයත්නය : සංස්කෘතික අධ්‍යයනවේදී දෘෂ්ටියක්’ නම් වූ ලිපිය ද සාරගර්භ නිබන්ධයකි. එය අමරදේවයන්ගේ නිර්මාණ කලා චර්යාව, සංගීතවේදය ඔස්සේ නොව සංස්කෘතික ප්‍රවේශයක් අනුව කරන ලද්දා වූ විග්‍රහයකි. එහිදි පශ්චාත් නූතනවාදී විචාර කතිකාවන්ගෙන් ද මහාචාර්යවරයා නොමඳ අනුප්‍රාණයක් ලබන බව පෙනේ.මහාචාර්ය කේ. එන්. ඕ. ධර්මදාස ද මෙයට අගනා ලිපියක් ලියා ඇත. එහි මාතෘකාව ‘අමරදේව නිර්මාණ සේවනය : පේරාදෙණි සරසවි මතක’ යන්නයි. පේරාදෙණි ගුරුකුලයට බැහැරින් සම්බන්ධ වූ අය (මඩවල එස්. රත්නායක, කේ. ජයතිලක) අතරින් අමරදේවයන්ට හිමිවන්නේ ප්‍රමුඛ ස්ථානයකි. එහෙත් එය අර්ථවත් සම්පර්කයකි. මන්ද යත්; මහාචාර්ය සරච්චන්ද්‍ර ඇසුරේ එතුමාගේ නාට්‍ය කීපයකටම අමරදේවයන් සංගීතය නිර්මාණය කළ බැවිනි. එසේම ‘මේලා’ වැනි ප්‍රසංග ඔස්සේ ද අමරදේවයන් පේරාදෙණි සරසවි කලාපය තුළ සංගීත රසාස්වාදය භාවික මට්ටමකට ගෙන ආවේය. මෙකරුණු මහාචාර්ය ධර්මදාස විශේෂයෙන් උද්ධාරණය කර දක්වයි.‘අමරදේව : පුරෝගාමි චිත්‍රපට සංගීතඥයා’ ගාමිණි වේරගම ලියු අගනා ලිපියකි. අමරදේවයන් ගායනයෙන් මෙන්ම සංගීතයෙන් ද සිංහල සිනමාව නිර්මාණාත්මකව පෝෂණය කළේය. සැබැවින්ම ඔහු චිත්‍රපට සංගීතයේ (කේමදාස පූර්ව යුගයේ) පුරෝගාමියෙකි. ‘ගම්පෙරළිය’, ‘දෙලොවක් අතර’ වැනි චිත්‍රපටවලට ඔහු නිර්මාණය කළ සංගීත රචනා දෙස පසුකාලීනව බලන විට ඒවා මාහැඟි පූර්වාදර්ශ බඳුය. සිංහල චිත්‍රපට සංගීතය විෂයයෙහි කේමදාස විශිෂ්ටතමයා වුවද ඔහු වුවමනාවටත් වඩා උත්කර්ෂයකට නැංවීම තුළ වෙනත් සංගීතඥයන් කීපදෙනෙක්ම ඌනනය වී ඇති බව අප තේරුම් ගත යුතුය. තේමා සංගීතය සම්බන්ධයෙන් ගත් විට සෝමදාස ඇල්විටිගල හා අමරදේවයන් ද ගී තනු සම්බන්ධයෙන් ගත් විට ෂෙල්ටන් ප්‍රේමරත්න හා ලයනල් අල්ගම ද ප්‍රමාණවත් බුහුමනකට ලක්ව ඇති බවක් නොදිස්වෙයි.අමරදේවයන්ගේ සංගීත භාවිතාවේ ඉහළම නිර්මාණ දක්නා ලැබෙන්නේ මුද්‍රා නාට්‍ය ක්ෂේත්‍රයේ යැයි මම සිතමි. විශේෂයෙන් ‘කරදිය’, ‘නල දමයන්ති’ වැනි නාට්‍යවලය. ඒවා නිසි විචාරයකට හසු නොවීම කනගාටුවට කරුණකි. මෙම ලිපි සංග්‍රහයේ එන තිලකරත්න කුරුවිට බණ්ඩාර ලියු ‘මුද්‍රා නාට්‍ය සංගීත විෂයක නිර්මාණ ප්‍රතිභාව’ නම් වූ ලිපිය අමරදේවයන් එකී ක්ෂේත්‍රයෙහි විහිද වූ කුසලතා කෙරෙහි විචාර පූර්වක වන්නා වූ ලිපියකි.මෙලෙසින් සෙසු ලිපි ද ඉතාම සාරගර්භය. ඇතැම් ලිපි ඉංග්‍රිසියෙන් ලියැවී ඇත. අමරදේවයන් පිළිබඳ පෘථුල පර්යාවලෝකනයක් මෙම සාර සංග්‍රහයෙන් සිදුවන බව අවසන් වශයෙන් කියනු කැමැත්තෙමි.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090818</link>
    <topic>මගේ පොත් කියවලා‍ කෙල්ලන්ට පිස්සු වැටුණා</topic>
    <author/>
    <content>මගේ පොත් කියවලා‍ කෙල්ලන්ට පිස්සු වැටුණාඔහු වටා රොද බැඳි යොවුන් ප්‍රේමයේ අද ද අඩුවක් නැත. ඒ හැත්තෑවිය ඉක්ම ගිය ද ඔහු තවමත් යෞවනය අමතන නිසා ය.‘තරුණී’ ප්‍රමුඛ කාන්තා පුවත්පත් ගණනාවකටම ඔහු ලියූ අතිශය සොඳුරු ආදර අන්දර, පසුකලෙක පාඨකයා වැලඳ ගත් ජනප්‍රිය නවකතා බවට පත්වූයේ ය.ප්‍රස්තුතය කුමක් වුවත් ඒවායේ කොතැනක හෝ අහුමුල්ලකින් ප්‍රේමය ගලා ගියේ හොඳ රහට ය. ඇතැම් විටෙක එය කඨෝර සමාජ කතිකාවක් ගොඩ නඟන තේමාවක් වන්නට පුළුවන. ප්‍රේමයේ රහ දියාරු නොවී, ඔය කොයි අහුමුල්ලකින් වුවත් ඉස්මතුව ආ ගතිය, ඒ නවකතාවල අඩු නොවිණි.ඔහුටම ආවේණික මේ නවකතා ශෛලිය කලෙක ‘රසඳුනේ’ කොටස් වශයෙන් පළවූ ‘චංචලා’ ළඟ ද තිබුණේය. කලෙක බොළඳ තාරුණ්‍යය උන්මාදයෙන් මෙන් කියැවූ ‘චාතුර්යා’ වෙත ද විය. ‘ප්‍රාර්ථනා’, ‘සුබා’, ‘සුබ ප්‍රාර්ථනා’, ‘ආරාධනා’, ‘ආශිර්වාද’, ‘සහකාරි’, ‘පතිනි’, ‘ඉපනැලි’, ‘මැනලද පුතේ’, පසු කලෙක ටෙලිනාට්‍යයක් බවට පත්වූ ‘හිමි අහිමි’ සහ චිත්‍රපටයක් ලෙස එළි දුටු ‍'ලොකු දුව’ ළඟද තිබූ බව පාඨකයන්ට අමතක නැත.පසුගියදා ඔහු සිය 91 වැනි නවකතාව ‘පංකජ’ නමින් එළි දැක්විය."නවකතාකරුවෙක් අවුරුදු 50 කට ආසන්න කාලයක් තිස්සේ ප්‍රතික්ෂේප නොවී ඉන්නවා කියන්නේ ඉතාමත් අසීරු කාර්යයක්. කියැවීමෙන් මිනිස්සු මේ තරම් ඈත්වෙලා කියන යුගයකත් මගේ නවකතාවලට තියෙන ඉල්ලුම ඉතා ඉහළයි.”කිසි විටෙකත් නවකතාවට පමණක් කොටු වී සීමා වී ඉන්නට නොහැකි වූයේ ඔහු වෙත තිබූ මේ ඉල්ලුම නිසා ය.ටෙලිනාට්‍ය හා ගුවන් විදුලි තිර රචනය කෙරෙහිත් ඔහු විසිරී පැතිරී ගියේ ඔය කාලයේම ය. අද පොත් ප්‍රකාශන ආයතනයක හිමිකරුවකු වුව ද පහු කළ ඒ අතීතය, ඔහුට අමතක නැත.“කතන්දරවල රහ අපට දැනෙන්න ගත්තෙ බොහොම පුංචි සන්ධියේදී. හැන්දෑවෙද්දී චිමිනි ලාම්පුව දල්වන අම්මා දරුවො ටිකත් වට කරගෙන පොතක් කියනවා. ඒවා බොහොමයක් පියදාස සිරිසේනයන්ගේ කතා.මට තවම මතකයි පියදාස සිරිසේන මහත්තයගේ ‘විමලතිස්ස හාමුදුරුවන්ගේ මුදල් පෙට්ටිය....’ වගේ කතාවල හරි අපූරු ආකර්ෂණයක් තිබුණා‍. ත්‍රාසය භීතිය අඩු නැති මේ කතා අම්මා අපිට කිව්වෙ තවත් රහ කරලා. රාගම බටුවත්තෙ මහා විද්‍යාලයෙන් පස්සෙ මං ආවේ ගලහිටියාව ‘සෙන්ට්‍රල්’ එකට‍.හැබැයි ඒ වෙනකොට මගේ ගමේ යාළුවෝ කිහිප දෙනෙක් ම ගියේ කොළඹ ‘රෝයල්’ එකට. නමුත් මං ගමත් එක්ක හැදී වැඩුණා. පෝෂණය වුණා. සොබා දහම, ගැමි සිතිවිලි, වැව, පන්සල, කෙත් යාය, බඩවැටිය, ඕවිට එහෙම මට පෝෂණය වෙන්න තෝතැන්නක් වුණා.නමුත් මං ලියන්න පෙලැඹුණේ විශ්ව විද්‍යාල ජීවිතයේදී‍ එහෙම වෙන්න හේතුවකුත් තිබුණා.අත මිට එතරම් ‍මුදල් නොගැවසුණු නිසා ප්‍රේමය වගේ සිතිවිලි ඉබේ ම ආපස්සට ගියා. මේ තත්ත්වය උග්‍ර ලෙස දැනෙන්න ගත්තෙ විශ්ව විද්‍යාලයෙන් පිටවෙලා රැකියාවකුත් නැතිව කාලෙ ගත කරන්න වුණා ම.‍උපාධිධාරි රැකියා ප්‍රශ්නය අදටත් වඩා උග්‍රව තිබූ කාලයක් ඒක. අපේ යෞවන ප්‍රාර්ථනා බිඳ වැටුණා. අපේ සමකාලීනයෝ හුඟ දෙනෙක් 71 කැරැල්ලට ඍජුවම සම්බන්ධ වුණා. කොළඹ නතර නොවී ගමේ ජීවත්වූ නිසයි මගේ ජීවිතේ බේ‍රුණේ.පුළුවන් අය රට ගියා. සමහරු ගුටි කෑවා. අතුරුදන් වුණා. හිරේ ගියා. බිඳ වැටුණු මේ ජීවිත ප්‍රාර්ථනා ගැන, මගේ අතින් ‘ප්‍රාර්ථනා’ නවකතාව ලියැවුණේ ඔය කාලෙදි. ප්‍රකාශකයෙක් හිටියෙ නැහැ මට පොත ගහලා දෙන්න. අම්මා දුන් මුදල්වලින් මමම ඒකත් කළා.මිනිස්සු ඇඳිරි නීතිය දාපුවම ගෙවල්වලට වෙලා වැඩිපුර පොත් කියවන්න ගත්තා. නොහිතූ විදියට මගේ පොත විකුණුනාම පොතට ප්‍රතිචාර දක්වලා ලියුම් දහස් ගණනින් ආවේ ඒ කාලේ.‘චාතුර්යා’ මගේ ජීවිතේ එක් හැරවුම් ලක්ෂයක් මුලින් ම මං චාතුර්යා ලිව්වේ ‘කුමරි’ පත්තරේට. ඒ මං ලොකු දුව වගේ නවකතා ලියූ යුගය. 'කුමරි' කර්තෘධර්මරත්න පෙරේරා මට කිව්වා ඒ යොවුන් පත්තරේට ආදර කතාවක් ලියන්න කියලා. මං කිව්වා, මං දැන් ඔය ආදර කතා ලියන වයසක නෙවෙයි ඉන්නේ කියලා. ඒත් එයාගේ උවමනාවට මට ඒක කරන්නම වුණා. මම ලිව්වේ සුහාන් කුරුවිට බණ්ඩාර යන ආරෑඩ නාමයෙන්. හිතුවේ නැති විදියට කතාව ජනප්‍රිය වුණා. ‘චාතුර්යා’ පොතක් වෙලා අන්තිමට ටෙලි නාට්‍යයක් වන තරමට දුර ගියා.පොත් ප්‍රකාශන ආයතනයක හිමිකරුවකු දක්වා ඒ ගමන එන්න මට පුළුවන් වුණේ ඔය විදියට.මං විවාහ වුණේ 1974 වසරේ. ලලිතා මගේ බිරිය. අපි දෙන්නා මුල් කාලේ හරියට දුක් වින්දා මේ ව්‍යාපාරය වෙනුවෙන්. පොත් මිටි බැඳගෙනයි ගිහින් බාර දුන්නේ.හැමදාම ලියන්න මං අවදි වුණේ පාන්දර පහට. අදත් එහෙමයි. අනික මගේ පොත් කියවලා පිස්සු වැටුණු යුවතියෝ කාන්තාවෝ සිය ගණන් මට ලියුම් එව්වා. හැබැයි මං පවුල් ජීවිතේ ආරක්ෂා කරගෙන ඒ ගමනත් සාර්ථකව ආවා.චාමර සහ ධනුෂ්ක මගේ පුතාලා දෙන්නා. අද ඒ දෙන්නා තමයි මගේ ව්‍යාපාරය ඉදිරියට ගෙනියන්නේ. ව්‍යාපාරයක් ලෙස වුණත් මං මේ තරම් දියුණු වුණේ යොවුන් හිත් අමතන නවකතා ශෛලිය නිසා. පවුලක් හැටියට කැපවුණු නිසා.‍ආපසු හැරිලා බලද්දී ඇත්තටම කියන්න පුළුවන්, ජීවිතේ හරි සුන්දරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090819</link>
    <topic>මුලින්ම අපහරණයට ලක්වුණේ වයස අවුරුදු පහේදී</topic>
    <author/>
    <content>මුලින්ම අපහරණයට ලක්වුණේ වයස අවුරුදු පහේදීස්වීඩනයේ පදිංචිව සිටිමින් සිංහල බසින් ලේඛනයේ යෙදෙන කලක් පුවත්පත් කලාවේදිනියක ලෙස ද ප්‍රකටව සිටි ප්‍රවීණ ලේඛිකා ප්‍රියංවදා බන්දුවර්දන ගේ නවතම කෘතිය ‘නිදහසේ තටු ඇවිත්’ ග්‍රන්ථය පිළිබඳ පුංචි කතාබහක් පසුගියදා පැවැත්වුණේ ග්‍රන්ථයේ ප්‍රකාශකයන් වන මරදානේ සූරිය ප්‍රකාශකයන්ගේ පොත්හලේදීයි. මේ කතාබහට ප්‍රියංවදා පරිවර්තනය කළ ග්‍රන්ථයේ මුල් කෘතිය වන Just A Daughter කෘතිය ලියූ සරීටා ස්කාග්නෙස් ද සහභාගි වී සිටීම විශේෂත්වයක් වුණා.සූරිය පොත්හලේ පැවැති ඒ කතාබහේදී ඒ මුල් ලේඛිකාවගේ සැබෑ ජීවිතය පිළිබඳ සිත්කම්පා වන තොරතුරු ‍ෙගාන්නක් අසන්නට ලැබුණා. ඇය මුල් කෘතියෙන් එළිදක්වා තිබුණේ ඇගේ සැබෑම කතාවයි.ආසියාතික රටවල විශේෂයෙන්ම ඉන්දියාව, බංගලාදේශය සහ පකිස්ථානය වැනි රටවල සියලුම ආකාරයේ තාඩන පීඩන හා ලිංගික අපහරණයට ලක්වන කතුන්ගේ වේදනාත්මක අත්දැකීම් සැමදාම පවතින්නේ සදාකාලික රහස් ලෙසයි. තම නිවෙස් තුළම දුක්පීඩාවට පත්වන ඒ කතුන්ගේ රහස් බොහෝ විට ඒවාට ගොදුරුඅවන කාන්තාවන් ද සමඟින් වැළලී යනවා. එහෙත්, සරීටාගේ කතාව එසේ වැළලී නොයා මුළු ලොවටම හෙළිවුණු කතාවක් වුණේ ඇය නිර්භයව තම කතාව ලොවට හෙළි කළ නිසයි.සරීටා උපන්නේ ඉන්දියාවේ. ඇය පංජාබ් ජාතික කාන්තාවක්. කෙල්ලක ලෙස උපත ලැබීම නිසාම ඇය පවුල තුළින්ම දැඩි පීඩාවට ලක්වුණා. යන්තම් වයස අවුරුදු පහේදී ඇගේ පියා සරීටා පිරිමි ළමයකු වෙනුවට ඇය හුවමාරු කරගත්තා. එතැන් පටන් ඇයට සිදුවුණේ මෙහෙකාරියක ලෙස බැල මෙහෙවර කරන්නයි. ඇය ප්‍රථම වරට අපහරණයට ලක්වන්නේ වයස අවුරුදු පහේදීයි. ඇගේ පවුලේ අය නිතරම ‘ඉසාට්’ ගැන කතා කරන බව ඇය පවසනවා. ඉසාට් යනු නම්බුවයි. ඉසාට් ගැන කතා කරන ඇගේ පියා තමන්ගේ දියණිය අපහරණයට ලක්කරන අතරම අනෙක් කෙල්ලන් දෙස ද බලන්නේ නරක ඇසකිනි. ඇගේ මව ද සැමියා වෙතින් එල්ලවන සියලු තාඩන පීඩන ඉවසන්නේ ‘ඉසාට්’ නිසාය. පියා වෙතින් දියණියට එල්ල වන තාඩන පීඩන ද ඇය එනිසාම විඳ දරා ගත යුතු වෙනවා.මේ සියලු දුක් පීඩා විඳ ගනිමින් ජීවත්වූ සරීටා වයස අවුරුදු 16 දී පියා විසින් නෝර්වේ රටට රැගෙන එනු ලබන්නේ තම දියුණු පවුලේ වැඩකාරිය ලෙසයි. එහිදී ද ඇගේ ජීවිතය ඉන්දියාවේ ගත කළ ජීවිතයට වඩා වැඩි වෙනසක් වන්නේ නැහැ. මුලදී ඇයට නිදා ගැනීමට ලැබෙන්නේ නෝර්වේ හි පියාගේ නිවෙසේ පඩි පෙළ යටයි. ඉගෙන ගනිමින් රැකියාව කරන ඇගේ සියලු වැටුප යන්නේ පියා සමඟ වන පවුල් බැංකු ගිණුමටයි. ඒ මුදල් පරිහරණය කරන්නේ පියායි. ගෙදර පිසෙන ආහාරවල හොඳම කොටස පවුලේ පිරිමි දරුවාට වෙන්වෙද්දී සරීටාට ලැබෙන්නේ එහි නරකම කොටසයි.දිගින් දිගටම පීඩාවට ලක්වන සරීටා වයසින් වැඩෙත්ම ඉගෙනීමේ වටිනාකම ඇගේ සිතට පිවිසෙනවා. එනිසා දුක් පීඩා මධ්‍යයේ ඉගෙනීමට ඇගේ සිත යෙදවීමේ ප්‍රතිඵලය වන්නේ ඇය හොඳින් ඉංග්‍රීසි සහ නෝර්වේජියානු භාෂා හැදෑරීමයි. දැන් ඇයට ඒ භාෂා සමඟ ස්වීඩන්, පින්ලන්ත, පංජාබ් සහ හින්දි ඇතුළු භාෂා 6ක් කතා කළ හැකියි.ලේඛිකා ප්‍රියංවදාට සරීටා හඳුනාගන්න ලැබුණේ ස්වීඩන් රූපවාහිනිය ඔස්සේ විකාශය වූ වැඩ සටහනක් නිසායි.“කෙල්ලක ලෙස මෙලොව එළිය දැකීම නිසාම උපන් මොහොතේ සිට විසි වසරක් තිස්සේ ඇයට විඳින්නට සිදුවූ අනේක විධ දුක් ගැහැට ඇය රූපවාහිනී වැඩ සටහනෙන් විස්තර කරද්දී මගේ දෑසට කඳුළු ඉනුවා. මගේ හදවත මේ දරුවා වෙනුවෙන් හඬා වැලපුණා. ඇගේම පියා තමන්ට උපන් මේ ගැහැනු දරුවා ඉපදුණු ගමන් කොට්ටයෙන් මුහුණ තදකර මරාදාන්න උත්සාහ කර තිබුණා. එහෙත්, වාසනාවකට ඇය මියගියේ නැහැ. ඉන්පසුත් ඇය විඳි දුක් වේදනා අපමණයි” ප්‍රියංවදා පැවසුවා.එතැන් පටන් සරීටා මුණගැසීමට උත්සාහ දැරූ ප්‍රියංවදාට ඇය හා කතාබහ කිරීමේ අවස්ථාව උදාවුණා. මේ වෙද්දී සරීටාගේ පොත පිටවී අවසානයි. ඒ මුල් කෘතිය ලොව පුරා භාෂා කීපයකට පරිවර්තනය වී තිබුණා. ප්‍රියංවදා සහ සරීටා මුණගැසීමේ ප්‍රතිඵලය වූයේ මවකගේ සෙනෙහස නොමැතිව ජීවත්වන සරීටා ට ප්‍රියංවදාගෙන් මවු සෙනෙහස ලැබීම සහ ඇගේ කෘතිය සිංහලයට නැඟීමයි.“සරීටා මට කතාකරන්නේ මමා කියලයි. මං එයාට සිංහලෙන්ම දුව කියා කතා කරනවා. මා මේ පොත පරිවර්තනය කළේ මුළු ලෝකයේම අතවරයට ලක්ව ඒවා විඳගෙන ජීවත්වන සියලුම ගැහැනුන් වෙනුවෙනුයි” ප්‍රියංවදා පැවසුවා.පොත මෙරට විකුණා ලබන ලාබය අපේ රටේ දුප්පත් ගැහැනු දරුවන්ගේ අධ්‍යාපනය වෙනුවෙන් යෙදවීමට සරීටා සහ ප්‍රියංවදා තීරණය කර ඇතත් ඒ සඳහා තවමත් ඉඩ හසර විවර වී නැති බව ඔවුන් පැවසුවේ කනගාටුවෙනි.සරීටා ‍ගේ කතාව මුළු ලොවම දැනගත් පසු ඇයට දිගින්දිගටම ලෝකය පුරා විවිධ රටවලින් දේශන සඳහා ආරාධනා ලැබීමත් සමඟ ඇය ලෝකයේ ජනප්‍රිය දේශකවරියක බවට පත්වූවා. කාන්තා හා ළමා සුබසාධනය වෙනුවෙන් කතාකරන සරීටා ර‍ට රටවලින් ලැබෙන ආරාධනා අනුව ඒ රටවලට ගොස් කාන්තා හා ළමා අපරාධ අඩු කිරීම සඳහා ගත යුතු පියවර ගැන උපදෙස් දෙමින් අනාගත පරපුර සඳහා විශාල සමාජ මෙහෙවරක් කරන්නීය. නෝර්වේ සහ ස්වීඩන් යන රටවල ඉතා ඉහළ පිළිගැනීමකට ලක්ව සිටින සරීටා 2013 අගෝස්තු මාසයේ ස්වීඩන ගුවන් විදුලියේ ජනප්‍රියම කථකයා ද වූවාය.ඉන්දියාවේ වසරකට ගැහැනු දරුවන් කළල අවස්ථාවේදී පටන් මිලියන 50කට ආසන්න සංඛ්‍යාවක් විනාශයට හෝ මරණයට පත්වන බව පවසන සරීටා තම කතාව ලොවට හෙළි කළේ ඒ ඉරණමෙන් ගැහැනු දරුවන් බේරා ගැනීමට බව පවසයි. ඇය අද ඒ සඳහා පෙරමුණ ගෙන සිටින අතර ඇගේ රැකවරණ ලැබ සිය ජීවිත සාර්ථක කරගත් ගැහැනු දරුවන් අතර ඉංජිනේරුවරියන්, වෛද්‍යවරියන්, මෝස්තර නිර්මාණ ශිල්පිනියන්, ගෘහනිර්මාණ ශිල්පිනියන් සහ පුවත්පත් කලාවේදිනියන් ද ලෙස පෙරට ආ තරුණියන්් හතළිස් පහකට ආසන්න සංඛ්‍යාවක් සිටිනවා.මේ සියලු කාර්යයන්ට ඇයට අවශ්‍ය ශක්තිය ලබාදෙන්නේ ඇගේ නෝර්වේ ජාතික සැමියායි. සරීටා තමා උපයන සෑම දෙයින්ම කොටසක් තම මවු රටේ දරුවන් වෙනුවෙන් යොදවනවා.සරීටා සියලු වධ හිංසාවලට ලක් කළ ඇගේ පියා දැන් ඉන්දියාවේ ඉතා සමෘද්ධිමත් ජීවිතයක් ගත කරන්නේ ‘ඉසාට්’ ගැන ද පුරසාරම් දොඩමිනි. ඔහුගේ බලයට යටත්ව අසරණව දිවි ගෙවන මව දැක බලාගැනීමට සරීටා පෙරුම් පුරන්නීය. එහෙත් ඇය යළි පංජාබයේ ඔවුන්ගේ නිවෙසට පා තබන්නේ පියා නොමැති දිනයක බව සරීටා පවසනවා.“අපේ ලංකාවේ පවා කාන්තාවන්ගෙන් සියයට අසූවක්ම වාචිකව හෝ පිරිමින්ගේ ගැහැටට ලක්වෙලා තියෙනවා. ඒත් අපි හැමදාම නිහඬයි. ඒවා විඳගෙන ඉන්නවා. ජීවිතයටම බලපාන දෙයක් සිදුවුණත් අපි ඒවා හිතේ සඟවාගෙන ජීවත් වෙනවා. එහෙත් සරීටා ඒ සියල්ල හදවතේ හංගා ගෙන නොසිට හෙළිකර ජීවිතයට ධෛර්යය ලබා ගත්තා. ඒ අත්දැකීම් මත ඇය අනිත් අයටත් උදව් කරනවා” යැයි ප්‍රියංවදා පැවසුවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090820</link>
    <topic>රත්මල්කඩුව නිල්මිණි එක්ක ලොකු සම්බන්ධයක් තිබුණා</topic>
    <author/>
    <content>රත්මල්කඩුව නිල්මිණි එක්ක ලොකු සම්බන්ධයක් තිබුණාඅබ පුපුරන තරම් කෝපයකින් පාලිකාවගේ මුහුණ හා දෙනෙත කළුවී අඳුරු වී තිබුණි. කිසිවකුටවත් කතා කිරීමට ඉඩ නොතබා ඇය ඒ කෝපදීප්ත ඇස් කරකවමින් යමක් සෙව්වාය. සෙවූ දේ හමුවූ විගස ඈ තම සැහැසි බව ප්‍රකාශ කරන්නට ඉදිරිපත් වුවද, සැණෙකින් නිමන්තගේ ශෝකයෙන් බරවූ අහිංසක බව එය නවතා දැම්මේය.නිමන්ත යමක් කියන්නට උත්සාහ දරන බව ඈ වටහා ගත් හෙයින්, ඔහුට අතින් සන් කරමින් යළි ඉතා සන්සුන්ව නේවාසිකාගාරයට ගියාය. නිමන්තට මේ කිසිවක් වටහා ගැනීමට හෝ අවබෝධයක් තිබුණේ නැත. ඔහු හැඟීමකින් තොරව ඇය පසු පස ඇදෙන විට නාලිකා විස්මිත දෑසින් ඒ දෙස බලා සිටියාය. සිදුවූ කිසිවක් ඈ නොදන්නවා පමණක් නොවේ, දරා ගන්නට අපහසු තරමේ පීඩනයකින් ඈ පෙළුණාය. වහා ක්‍රියාත්මක වූ දැරිය සෙමින් හඬ නොනැ‍ඟෙන පරිදි නිමන්ත පිටිපසින් ඇදුණේ තිර වශයෙන් ම පාලිකාව සියලු පුවත් දන්නා බව ඉවෙන් මෙන් හැඟී ගිය නිසාය. පෝටිකෝව ‍යට නැවතී වට පිට බැලූ නිමන්ත එක වරම පිටිපස හැරී බැලුවේය. නාලිකාගේ බිය රැඳුණ වේදනාවෙන් පිරුණ දෑස ඔහු ගේ දෑස් හා ගැටෙන විට නිමන්ත ඇතුළට ගොස් පුටුවකට ඇද වැටුණේය. කුසගින්න, දැඩි වෙහෙස හා අවුල්වූ මනස ඔහු රෝගියකු බවට පත් කළ සේය.“මැඩම්... කෝ මගෙ නංගී?”ඒ උස් හඬ ආලින්දය පුරා දෝංකාරය විය. පාලිකාව ගේ යටපත් වූ කෝපය උත්සන්න වූයේ ඒ සමඟම දර්ශනය වූ නාලිකාගේ රුවෙනි.“ආ.. ඔය ඇවිත් ඉන්නේ කපු නෝනා.. අහන්න ඕන එයා ගෙන්ම තමයි.”නිමන්ත නැගිට සිට ගත්තේ විදුලි සැර වැදුණ කලෙක මෙන්ය. මුහුණෙහි ස්වභාවය අතිශයින් භයානක වූ විට මේට්‍රන් ත්‍රස්ත වී ගියේය. නිමන්තගේ මිට මෙළවුණ දෑත් කිටි කිටියේ තදවී ළය පිම්බී ගියේය. නාස් පුඩුවලින් පිටවූ ප්‍රශ්වාසය මහ හඬක් නැංවීය. ඔහු යකෙක් සේ අඩි කිහිපයක් ඉදිරියට ආවේ උසුලාගත නොහැකි වේදනාවකින් හා කෝපයකිනි.“මාව සෙල්ලමකට ගත්තද අම්මණ්ඩියෙ? කෝ මගෙ නංගි? මං ආවේ මගෙ නංගි ගෙදර එක්කං යන්න කෝ මගෙ නංගි?”“වැඩිවෙන්න මහත්තය.. වාඩිවෙන්න..” ඈ කෑ ගෑවාය.“මහත්තෙයගෙ නංගී අපි ඔක්කොගෙම ඇස් වහල රත්මල්කඩුව ලෝයර්ව කසාද බැඳලා?”“මොනවා.. මගෙ නංගි කසාද බඳින්න? මේ මාව රවට්ටන්න හදන්න එපා..”“මට කාවවත් රවටලා මොන වාසියක් ගන්නද? දැන් මට කෝල් කරල කිව්වා දෙන්න කසාද බැන්දා කියලා.. මේක මේක.. එසේ මෙසේ ලැජ්ජාවක් නින්දාවක් එහෙම නෙවෙයි..”“එතකොට මගෙ නංගි බලෙන් අරං යනකම් බලා හිටියෙ මේ ටික කරන්ඩද?”“අපි බලා හිටියෙ නෑ මහත්තයා. නිල්මිණි බලෙන් අරන් යන්න නම් අපි ඉඩ තිබ්බේ නෑ එයා ගියේ එයාගෙ කැමැත්තෙන්..”“නෑ.. ඕවා පට්ටපල් බොරු. මගෙ නංගිට තව මිනිහෙක් එක්ක යන්න කිසිම ඕන කමක් නෑ..”“ඒවා කියන්නෙ ඔයානේ.. නමුත් ඇත්ත ඒක නෙවෙයි.. කලබල වෙන්නැතුව වාඩිවෙන්න මං හිතුවේ පෙරකදෝරු මහත්තයා ගැන ඔයගොල්ල දැනගෙන ඉන්නව කියලා”“ඕක බොරුවක්. මගෙ නංගි ලබන මාසෙ බඳින්න දිනත් යොදාගෙන ඉවරයි..”“නෑ...”පාලිකාවගේ මුව විවර වී ඇස් ගෙඩි එළියට පැනීමට තරම් විශාල විය.“මදැයි කරල තියෙන හපන්කම. දැන් එහෙනම් අයියටත් කොළේ වහලයි මඟුල තීන්දු කරගෙන තියෙන්නේ..”“මට ඔය කතා අහන්ඩ ඕන නෑ. මං ඕවා විශ්වාස කරන්නෙත් නෑ.. මං යනවා පොලිසී.”“ළමයෝ උඩ බලාගෙන කෙළ ගහන්න එපා.. ඔය සම්බන්්‍ෙද අද ඊයේ ඇති වුණා නෙවෙයි.. තේරුණාද? ඔය ඉන්නෙ නෑනණ්ඩි ඔක්කොම අහගෙන..”නාලිකා නිමන්ත දෙස බලා සිටියේ කඳුළු බේරෙන දෑසින්ය. ඇගේ ගෙල මිරිකා දැමීමට නිමන්තට සිතුණේ පාලිකාවගේ අවසන් වචන යළි සිහියට නැඟීමෙනි.“නාලිකා.. දුවනව මෙතනින්.. මුකුත් නොදන්න බබා.. දැන් එනව කඳුළු හලන්න..”ඈ කීවේ නිමන්තගේ යටි සිතේ හැඟීම් හඳුනාගෙන මෙන්ය. තවත් විනාශයක් සිදු නොවීමට වග බලාගත යුතුව ඇත.“ඔය කෙල්ල තමයි හැමතැනම ගියේ. මිස්ටර් රත්මල්කඩුව නිල්මිණි එක්ක ලොකු සම්බන්ධයක් තිබුණා.. ගෙවල් දෙකම ඒ ගැන දන්න බව අපිට කියලයි තිබුණේ. මොන තෑගි කන්දරාවක් නිල්මිණිට දුන්නද?”නිමන්ත දෙඅතින්ම හිස මිරිකා ගත්තේය.“නෑ ඕව බොරු.. ඕව ඔක්කොම බොරු”නිමන්තගේ ආවේශ වූ හඬ දෝංකාරය වීමත් සමඟ විශාල නොසන්සුන්තාවක් හට ගන්නා බව පාලිකාව වටහා ගත්තාය. ඈ වහා ක්‍රියාත්මකව පොලිස් ස්ථානයට දුරකථන ඇමතුමක් ලබා ගත්තේ කළ යුතු අන් කිසිවක් සිතා ගත නොහැකිවය.“ආ.. ටැලිපෝන් කරන්නේ පොලීසියටද? ඕන්නෑ තමුසෙලා කරදර වෙන්න ඕන්නෑ මං යන්නම්..”නිමන්ත දොරට බැස්සේ වාවාගත නොහැකි වේදනාවෙනි.එසේ පවසා මඟට බැස්සද එකඟතාවක් නොමැති මනස කිසිදු පැහැදිලි තීරණයක පිහිටියේ නැත. මේ සිදුවූයේ හැබැහින් දකින සිදුවීමක්ද? මෙය සිදුවිය හැකි දෙයක්ද? නිමන්ත ගමන් කළේ උණ රෝගියකු ලෙස ඉතා සෙමින්ය. නැඟණිය සිහිපත් වීමෙන් දෑසේ ගලන කඳුළු කැට නිමක් නැත. ඈ රහසේම ඔහු හා පලා ගියායැයි කෙසේවත් පිළිගැනීමට නොහැක.“ඕයි.. ඇස් පොට්ට වෙලා ද?” කිසිවකු මහ හඬින් කෑ ගැසුවේය. තවත් සුළු මොහොතකින් ඔහු පාරේ ගොඩගසා තිබූ බඩ ඉරිඟු කරල් ගොඩක් පෙරළාගෙන වැටෙනු නොඅනුමානය.“පිස්සෙක්ද කොහෙද...”නිමන්තට ඒ සියල්ල ඇසුණද තේරුම් ගැනීමට ‍අවශ්‍යතාවක් හෝ හැකියාවක් තිබුණේ නැති තරම්ය. පදික වේදිකාවේ අරමුණක් නොමැතිව ටික දුරක් ගමන් කළද ඔහුට තව දුරටත් පය ඔසවා ගමන් කළනොහැකි තත්ත්වයක් ඔහුටම දැනුණි. ඉතා විසල් ගස් පේලියක තරමක නිසල බවක් ඉසිලූ තැනක ඒ දෙපා නතර වූයේ ඉබේටමය. නිමන්ත තුරු සෙවණේ බංකුව මත වාඩි වුණා නොවේ. තමත් මොහොතකින් ඔහු ඉකි ගසමින් හඬන්නට වූයේ කුඩා දරුවකු විලසය.“මං මොනවද නංගියේ අම්මට කියන්නේ? මං ගමට යන්නේ කොහොමද කියපන්..”ඔහු හඬා වැලපුණේ කිසිදු පියවරක් ගැනීමට නොහැකිවය. කෙතරම් වේලාවක් එසේ සිටියාදැයි නිමන්තට කල්පනා වූවේ නැති වුවද හදවත තුළ බරවී තිබූ මහා වේදනාවක් තරමක් දුරට ගිලිහි ගිය ලෙසකි ඔහුට දැනුණේ.පොලීසියට යෑමට තරම් ඒකාග්‍රතාවයක් හෝ ආත්ම ධෛර්යයක් නොමැතිකම නිසාම ඔහ‍ුගේ විඩාබර දෙපා ගම බලා යන බස් නැවතුම ළඟ නතර විය. පළමුව සිය පෙම්වතිය හමුවී සියලු තතු හෙළිදරව් කළ පසු වි‍ෙජ් හා තවත් මිත්‍රයකු සමඟ යළි නුවර ඒම මේ මොහොතේ නිමන්ත‍ගේ අපේක්ෂාව විය.බසයේ මුල්ලකට වී දෙනෙත් පියාගෙන සිදුවූ දේ ඇදහීමට හෝ ප්‍රතික්ෂේප කිරීමට නිමන්ත දැරූ සියලු උත්සාහයන් අවසන් වූයේ එකම තැනකට යළි පැමිණීමෙනි.අඳුරු සේයාවක් සේ කඩුල්ල ළඟ ඒ මේ අත වැනෙන රුව හඳුනා ගැනීමට පබා අපොහොසත් වූයේ නැත. හොඳටම ඇඳිරි වැටී තිබුණද පටු තීරයකින් කාන්දු වූ ආ‍ලෝකයෙන් ඈ ඒ නිමන්ත බව සැක හැර ගත්තී, වහා ඒ දෙසට ගමන් කළාය.“නිමන්.. ත..?”ඇගේ පුදුමය රැගත් කට හඬින් නිමන්ත කඩුල්ල පැන ගත්තේ මහා අපහසුවකින්ය.“නිමන්ත... ඇයි මේ?... මේ එන ගමන්මද? කෝ නිල්මිණි?”ප්‍රශ්න වැලක් සමඟ පබා වහා නිමන්ත වාරු කරගන්නට මෙන් ඉදිරියට පැන්නාය. ඇගේ සිරුර වැලඳ ගත් නිමන්තට තව දුරටත් හැඟීම් පාලනය කර ගැනීමට නොහැකි විය. අවට අයට ඇසෙන තරමේ ශබ්දයකින් ඒ මහා වේදනාව පිටවූයේ පබසරා අන්ද මන්ද කරවමින්ය.“නිමන්ත.. මොකද වුණේ? .. මොකද වුණේ ඔයා බිව්වද?...”ඔහු කළේ ඈ තරයේ වැලඳ ගැනීමත් තව තවත් හඬ නඟා වැලපීමත් පමණි.. ගැහෙන සිරුර පාලනය කර ගනිමින් ඈ නිමන්ත ගෙතුළට කැඳවාගෙන ආවේ ද කඳුළු සලමින්ය.“අප්පොච්චියේ... මේ මොකෑ පුතේ?.. අසනීපයක්වත්ද?..”අම්මා, අප්පච්චී බිය වැදෙන විට පබා නිමන්ත වාඩිකරවා එතැනම දණ නවා වාඩිවී ඔහුගේ මුහුණ දෝතට ගත්තාය.“දැන්වත් කියන්න දෙයියෝ.. මොකද්ද වුණේ..”“මගේ නංගි...”“නිල්මිණිට මොකද? දෙයියනේ කියන්න නිමන්ත...”පබා කෑ ගැසුවේ පිස්සියක ලෙසින්ය. ඈ ඉවසුම් නොදෙන ආවේගයකින් නිමන්තගේ ඇඟ පහුරු ගෑවාය.“ඒකි අර පෙරකදෝරුවා එක්ක පැනලා ගිහින්...”“බොරු කියන්නෙපා නිමන්ත.. නිල්මිණි කවදාවත් ඒ මිනිහ එක්ක යන්නෑ.. ඔයා මට බොරු නේද කියන්නේ?”“නෑ පබා.. මගෙ නංගි ඌත් එක්ක ගිහින් කසාදත් බැඳලා ඉවරයි..”“දෙවි හාමුදුරුවනේ... මේ මොන ගිනි ගෙඩියක්ද? ඕවා විශ්වාස කරන්න පුළුවන්ද?”“ඔව් මාමේ.. ඒකි අපි ඔක්කෝමලගෙ ඇස් වහල ඌත් එක්ක ගිහින්.. මට ජීවත් වෙලා වැඩක් නෑ පබා..”“ඔය දොර වහපන් පොඩි පුතේ”පබාගේ මව චීත්තයෙන් මුහුණ වසා ගත්තේ වැලපෙමින්ය.“හත් දෙයියනේ පුතේ.. අපි මේවා කාටවත් කියන්නේ කොහොමද?”“මේක වෙන්ඩ බෑ අම්මේ.. නිල්මිණි මා එක්ක ඇඳුම් ගන්ඩ යන්නයි කතා කරගෙන හිටියේ..”“එහෙනම් කොහොමද පබා ඒකි ගියේ?” බලෙන් උස්සගෙන යන්න පුළුවන් තැනකද එයා හිටියේ?”“නෑ නිමන්ත නිල්මිණි කවදාවත් ඔය මිනිහව කසාද බඳින්නෑ.. අපි පොලීසියට කියමු.”පබා කඳුළු පිසදාගෙන දෙතොල් සපාගත්තේ ස්ථිර ලෙසින්ය.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090821</link>
    <topic>සිහින සැඳැල්ල</topic>
    <author>ජෝජ් රොබ්සන් ද සිල්වා</author>
    <content>සිහින සැඳැල්ලඇඹිලිපිටියේ - පියුමි අප්සාරිකාපාණදුර - තාරක පෙරේරාමාතර - අනුරාධ, මෝදර - කෙවින්,රත්මලානේ - ගයත්‍රී, නුවර - අංජලිකා අබේවර්ධන,දෙල්ගොඩ - මධුෂානි, මාකොළ - අනුපමාවත්තල - මෙතුෂා සෙව්වන්දි ඉල්ලූ ගීතයයි මේ.මගෙ ආදරේ හිමිකාරිමගෙ ආදරේ හිමිකාරී - නෙත් මානේ මනමාලී ඔබෙ ආදරේ හිමිකාරී - අද ඔහුගේ මනමාලී සුපෙම් නෙතඟින් බලලා - ඔයා නෑ ඉඟි කළේ මගේ සෙනෙහේම දාලා - ඔයා නෑ ඇමතුවේළං වෙලා පෙම් කළා - සිහිනයේ රෑ පුර‍ා මුදු දමා අතැඟිලී - මා ඔබව සැරසුවා රෑට සඳ සේ උදා වී - ආදරෙන් ළං වුණා‍ මාගෙ සෙනෙහේ සියුම් තැන් - නොම වැටහී ගියාමගෙ ආදරේ හිමිකාරී - අද මාගේ මනමාලී ඔබේ ආදරේ  පද රචනය - අචලා සොලොමන්ස්සංගීතය - ඉරාජ් වීරරත්නගායනය - ඉන්පාස් සහ ජනනිදුර ඈත බව සසරේදුර ඈත බව සසරේ හුරු පුරුදු ප්‍රේමවන්තී අධිවේගී ගමන් මාවතේ පිවිසුම් දොරටුව ළඟරිය කවුළුව විවර කළා අහම්බයෙන් මට ගිනි ගත් දෑසින් බැලුවා රිය අසුනේ හිමි සඳඉතිහාසයේ මුල ම ආලෙට ගෙල සින්ඳා ගත්තට රාවණා වෙන්න බැරි නෑ මේ ආදර හිත ළඟඅධිවේගී මාවතෙන් මට නම් ඉගිලෙන්න හිතයි ඇස් කොනින් එදා නුඹ ඉඟි කළ දස්කොන් වෙමි මමහැමදාම සුපුන් සඳක් වගෙයි උපන් ලපය මට මේ සැරෙත් හිස තියන්නම් ආදර දං ගෙඩියට  පද රචනය - අමිල තේනුවරසංගීතය - දර්ශන රුවන් දිසානායකගායනය - ගාමිණී මෙල්ටාසෝසෙනෙහස සොම්නසසෙනෙහස සොම්නස අතිනත ගත් විට‍ ඉමිහිරි සුවය මැවේ ඉඟියෙන් පවසන සේරුන් යුවළක් යති දුර ගගන ගැබේහිරු රැස් සිප සිප පිපි මල් කැකුළක ආදර සුවඳ දිවේ බමරෙක් ළතැවෙයි මල් පැණි නොසොයා නැතිවද සතුට හිතේබොල් පිනි බිමට සලා මල් පැණි එපා කියා රුදු බමරෙකුගෙ නියා ඉගිලී යයි ද ප්‍රියාමඳ මඳ පවනින් පොඩි රැලි පෙරළෙන ලස්සන තිසා වැවේ ගොළු බව ඔබටත් දැනිලද නොදැනේ ඔබ මේ නිහඬ වුණේපෙර පෙම්වතුන් පවා පෙම් රජ දහන් මවා වැව ළඟ තුරුළු වෙලා හිනැහී මුකුළු කළා  පද රචනය - චන්ද්‍රා වයමන්සංගීතය - පණ්ඩිත් ඩබ්ලිව්.ඩී. අමරදේවගායනය - මල්ලිකා කහවිට චිත්‍රපටය - ‘ළා දලු’ (1965)කණ්ඩායම් ගීයක්කුරුල්ලනේ නුඹලගේ කුරුල්ලනේ නුඹලගෙ සංතෝසය මඳකට අපිට දියව් විසල් වනේ හොඳ ලස්සන තැනකටපිවිසෙන අයුරු කියව් කෝටු කෑලි දර පිදුරු ගෙනත් ඔය කැදැල්ල බඳින නියා නුඹලයි දන්නේ අප දන්නේ නැත කොයි විලසකද කියා//කිචි බිචි ගාමින් ගී හඬ පතුරන ඉඳගෙන එක අත්තේ‍ සමඟිය සාමය පිළිබඳ පා‍ඩම් කොහොමද දැන ගත්තේ//පියපත් සළලා රිසිතැන් බලලා කොයිබද ඉගිලෙන්නේ කවුරුද නුඹලා ගයනා ගීතෙට තනුව සදා දුන්නේ//  පද රචනය - කරුණාරත්න අබේසේකරසංගීතය - සරත් දසනායකගායනය - ත්‍රී සිස්ටර්ස්මහද ඇඳුණු රුවමහද ඇඳුණු රුව පියවි රුවින් හඳුනා මා දෑසට ළං වූ ඔබ රූ සේයා මගේ ම පිළිරූ ඔබේ නෙතට නැගෙනා ඔබේ ඇසින් යළි දකිමි මගේ සේයාසල රූ දහරින් ඔබ රූ ලියකම් දකිමින් බැඳුණෙමි රසික හදින් ඔබ මා දකිනා රූ යළි විඳිමින් රසිකාවක වෙමි මම ද ඔබෙන්අප හද මිතු දම් දිවි මං තලයෙන් නොසැලී නොබි‍ඳෙන සෙනෙහෙ දමින් හඳුනා මනු දම් ඔබ මෙත් කුලුණින් සොහොයුරියක වෙමි ඔබට නිතින්  පද රචනය - කුලරත්න ආරියවංශසංගීතය - නවරත්න ගමගේගායනය - වසන්ති චතුරාණිසමඟ දයාන් විතාරණරැය සුවඳවත් කරනරැය සුවඳවත් කරන තරු ගොන්න තරු මලක් නෙළන්නට ඉඩ දෙන්න කළුවරයි හිත මගේ තරු මලක එළියකින් සනසන්නවසාලන්නට එපා වලාතිර ඇඳ දමා නොලැබුණොත් එක මලක් මගේ හිතට දුක තමා මල් ගොමුව සරසන්න පිනි කඳුළු පිසලන්න රාත්‍රිය දිගුවෙලා එපා හෙට එළිවන්නපලා යන්නට එපා මගේ සිතැඟි බිඳ දමා හිරු රැසින් හෙට උදේ යයි මිහිර බොඳ වෙලා වැට කඩොළු අහුරන්න මේ රැය මට රැකදෙන්න පෙම් දමෙක පැටලිලා මගේ පාඩුවෙ ඉන්න  පද රචනය - ගීතනාත් කුඩලිගමසංගීතය - ආනන්ද පෙරේරාගායනය - කරුණාරත්න දිවුල්ගනේ සංයුක්ත තැටිය - ‘සුළං කෝඩය’දරුවන්ට අහන්න, ගයන්න සුදුසු “ළමා ගීතයක්” මේ සතියේ සිට සෑම සතියකම ‘සිහින සඳැල්ලෙන්’ ඉදිරිපත් කිරීමට අපි අදහස් කරමු. පැරණි ජනප්‍රිය ළමා ගී මෙන්ම නවතම ළමා ගීත ද මෙහිදී වරින්වර අප විසින් පළ කරනු ලබන අතර ඔබේ දූ පුතුන්ට සුදුසු ළමා ගී තෝරා දීමට “රසඳුන” පාඨක වැඩිහිටි ඔබට මේ නිසා හැකි වනු ඇත.ආදරේ ඇයිආ ද රේ - (හෝ ප්‍රියේ) ආදරේ ඇයි පොඩි හඳ මාමේ ඔබට මෙතරම් දරුවෝ හඳ මාමේකිරි පැණී මට ගෙනැවිත් දෙන්කෝ හිමින් සැරේ හඳ මාමේ ගී කියා ඔබටයි අමතන්නේ මේ පුංචි නංගා ඔබගේ - හඳ මාමේඉවුර දෙසිනී තිසා වැවේ ඒ සුළඟ ඒය හමාලා එන්න යන්නට අපි හඳ මාමේ තිසා වැවේ වැව රවුමේ - හඳ මාමේ ආදරේ ඇයි පොඩි හඳ මාමේඔබට මෙතරම් දරුවෝ හඳ මාමේ ආ ද රේ - (හෝ ප්‍රියේ)  පද රචනය - ආනන්ද සරත් විමලවීරසංගීතය - වින්සන්ට් පෙරේරාගායනය - චන්ද්‍රා කබ්රාල්සංයුක්ත තැටිය -“ආදරේ ඇයි පොඩි හඳ මාමේ”ගී ඉල්ලා මේ අයත් SMS එවා තිබුණාකන්දගහවිල - දීප්තිකා, මිතුරුගම - අජිත්, හෝමාගම - ලලිතා, වත්තල - රශ්මි, කළුතර - ක්‍රිෂාන් සහ සිතුමිණි, පයාගල - ශ්‍රියානි, මාවනැල්ලේ - මධුෂී, වලස්මුල්ලේ - චන්දි නිරාශා, පල්ලේපොළ - සඳරූ සහ හන්සි, නුගේගොඩ - සඳුනි තත්සරණී, හුණුපිටියේ - ‍රෝජා, රත්නපුර - මහේෂ්, වහරක - ප්‍රියන්ත රණවීර, සඳුන්, නිරාශා, මස්පන්නේ - චමිලා, උදයංගනී, හංවැල්ලේ - සදිනි, පල්ලේවෙල - විහායා, මොරටුවේ - උදාරි, අම්බලන්තොට - අශෝකා, වත්සලා සහ චන්ද්‍රානි, නිල්දණ්ඩාහීන්නේ - ශසිනි, මහරගම - අරෝෂන් වීරකෝන්, කෑගල්ලේ - ශසිකා හසරංගා, වත්තල - තරු, කුලීගොඩ - චමීර උදයංග, ගාල්ලේ - තිළිණි මධුෂාණි, දිවුලපිටියේ චංචලා, යටියන්තොට - නවෝද්‍යා, කුරුඳුවත්තේ - දිල්මි, මුල්ලේරියාවේ - ස්වර්ණමාලි මද්දුමගේ, පිළිමතලාවේ - අංජුලා, කඩුවෙල - හිරුණි, අලව්වේ - ගුණතිලක, පාණදුර, දෙව්නි, බිංගිරියේ - සඳුනි, ගම්පොළ - ජානක, වත්තල - අමරා ද සිල්වා, නුවර - අංජලිකා අබේවර්ධන, හාලිඇල - තිලංකා, දෙණියායේ - දුමින්දජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=av13090822</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsඅවුරුදු 6 ක් තිස්සේ ඇදෙමින් පවතින නඩු විභාගයකට ජනප්‍රිය නිළි මල්ලිකා ෂෙරවට් හට නැවතත් උත්තර බඳින්න සිදුවෙලා‍. මේ වතාවේදී නම් ඇයට උසාවියෙන් වරෙ‍න්තුවකුත් නිකුත් කරලා. එය ඇප ලබාදිය නොහැකි වරෙන්තුවක් බවයි පැවසෙන්නේ. මල්ලිකාට එවැනි බරපතළ කාරණයකට මුහුණ දෙන්න සිදුවී ඇත්තේ ඇයට එරෙහිව ගොනුකර ඇති නඩු විභාගයේදී ඇය උසාවියට නොපැමිණි නිසයි.මේ ජනප්‍රිය නිළියට ‍එරෙහිව මෙලෙස නඩුවක් පැවරී ඇත්තේ 2006 දෙසැම්බර් 31 දා සිදුවූ සිදුවීමක් පාදක කරගෙනයි. ඇය එදින මුම්බායි හි තරු පහේ හෝ‍ටලයක පැවැත්වූ රාත්‍රී ප්‍රසංගයකදී තම නිරුවත හුවා දක්වමින් නර්තනයක යෙදුණු බවටයි චෝදනා නැගී තිබෙන්නේ. මෙලෙස චෝදනා නගමින් නඩු පවරා ඇත්තේ ඉන්දියාවේ වදෝදාරා ප්‍රදේශයේ වෙසෙන එරට නීතිඥ සංගමයේ හිටපු සභාපතිවරයෙකු වූ නරේන්ද්‍ර තිවාරියි.ඔහුගේ චෝදනාව වන්නේ 2006 දෙසැම්බර් 31 දා රාත්‍රියේ පැවැත්වුණු එම රංගනයේදී මල්ලිකා ෂෙරවට් අසැබි රැඟුම් රඟමින් ගණිකා වෘත්තියට අනුබල දීමක් සිදුකළ බවයි. මේ නඩු විභාගය ඇරඹුණේ 2007 මාර්තු මාසයේදී යි. තවමත් මේ නඩු විභාගය නිමාවට පත්වී නැහැ.නරේන්ද්‍ර තිවාරි වෙනුවෙන් පෙනී සිටින නීතිඥ භාස්කරෝ නීලක් පැවසුවේ මෙම නඩුවේ තවත් වාරයකට උසාවියේ පෙනී සිටින්නැයි මල්ලිකා ෂෙරවට්ට දන්වා තිබුණත්, නියමිත දිනයේ එනම්, පසුගිය 24 දා ඇය පැමිණ නොසිටි බවයි. මේ හේතුවෙන් ඇයට ඇප ලබා දිය නොහැකි වරෙන්තුවක් නිකුත් කර තිබුණා.පසුගිය කාලය තුළ මේ නඩුව විභාගයට ගැනෙද්දී මල්ලිකා විසින් ශ්‍රේෂ්ඨාධිකරණයට අභියාචනයක් ද ඉදිරිපත් කරනු ලැබුවා.මෙහිදී ඇය වෙනුවෙන් පෙනී සිටි නීතිඥ රුපින්දර් සූරි පැවසුවේ තම සේවාදායකයා ඉදිරිපත් කළ රංගනය නැරඹීමට සමාජයේ පිළිගත් පුද්ගලයන් රැසක් පැමිණි බවයි. එම රංගනය කිසිසේත් ම අසභ්‍ය එකක් ලෙස නොසැලකිය හැකි බවත්, නළු නිළියන්ට මෙවැනි චෝදනා එල්ල කිරීමේ අරමුණ වී ඇත්තේ හුදෙක් ම ඔවුනට රිදවීමේ අරමුණ බවත් ඔහු පැවසුවා.කොහොම වෙතත්, උසාවි වරෙන්තුවකට ලක්වී සිටින මේ සුපිරි නිළිය මීළඟට ගන්නා පියවර කුමක්දැයි බොහෝ දෙනා බලා සිටිනවා.  ‘බොම්බේ වෙල්වට්’, බොලිවුඩ්පුරයේ අලුත් ම චිත්‍රපටයක්. අනුරාග් කාශ්‍යප් අධ්‍යක්ෂණය කරන මේ චිත්‍රපටයේ දර්ශන කිහිපයක් පසුගියදා ශ්‍රී ලංකාවේද රූගත වුණා. මෙහි ප්‍රධාන චරිත රඟන රන්බීර් කපූර් සහ අනුශ්කා ශර්මා ද මෙරටට පැමිණ එම දර්ශනවල රඟපෑවා. පසුගිය සතියේ දී ඔවුන් දෙදෙනා මෙරටින් නික්ම ගියා.රන්බීර් සහ අනුශ්කා ‘බොම්බේ වෙල්වට්’ ගැන කතා කරන්නට මාධ්‍ය හමුවකටත් පැමිණියා. චිත්‍රපටය ගැන කතා කළ මේ දෙදෙනා, ශ්‍රී ලංකාවේ සුන්දරත්වයත් අගය කළා. මෙහි රූගත කිරීම් ආරම්භ කර දින දෙක තුනක් ගතවෙද්දී තවත් ජනප්‍රිය නිළියක් අපේ රටට පැමිණ තිබෙනවා. ඇයත් බොලිවුඩ් තරුවක්. පැමිණ තිබෙන්නේ මේ චිත්‍රපටයේ රඟපාන්න නම් නොවෙයි. රන්බීර්ව මුණ ගැහෙන්නයි. ඇය කවුරුන්ද? ඇය තමයි කට්රිනා කායිෆ්. රන්බීර් ගේ ‍හදවතට සමීපව සිටින පෙම්වතිය ඇයයි. කාටත් නොදන්වා සාමාන්‍ය මගියෙකු ලෙස ශ්‍රී ලංකාවට පැමිණි කට්රිනා මුලින් ම සොයා බැලුවේ රන්බීර් නවාතැන් ගෙන සිටින්නේ කොහේද කියලයි. ඔහු රැඳී සිටින හෝටලය දැනගත්ත කට්රිනාත් ඒ හෝටලයේ ම නවාතැන්ගෙන තිබෙනවා. ඇයගේ පැමිණීම රන්බීර් කලින් දැනගෙන නොසිටිය බවයි පැවසෙන්නේ. කට්රිනා ගේ අනපේක්ෂිත පැමිණීමෙන් රන්බීර් පුදුමයට පත්වෙලා. ඒ වුණත් කට්රිනාගේ පැමිණීම රහසක් වශයෙන් තබා ගන්න ඔහු වගබලා ගත්තා. මේ නිසා කට්රිනාගේ ‘රහස් ගමන’ හෙළිදරව් වී නැහැ.රන්බීර් ‍සිටි හෝටලයේ ම ලැගුම් ගත් කට්රිනා ඔහු සමඟ බොහෝ වේලාවක් සතුටු සාමීචියෙහි යෙදී සිටි බවයි. ආරංචි ඇය, රන්බීර් සමඟ ප්‍රසිද්ධියේ පෙනී නොසිටින්නට ප්‍රවේශම් වුණා. ‘බොම්බේ වෙල්වට්’ චිත්‍රපටයේ රූගත කිරීම් සිදු කළ ස්ථානවලටවත් ඇය ගියේ නැහැ. හෝටල් කාමරයේ ම රැඳී සිටියා.කට්රිනා, රන්බීර්ව බලන්න ශ්‍රී ලංකාවට පැමිණියේ ඇයට සති කිහිපයකට නිවාඩුවක් ලැබී තිබෙන නිසයි. ඇය මෑතකදී යොමු වී සිටියේ ‘බෑන් බෑන්’ චිත්‍රපටයේ රූගත කිරීම්වලටයි. ඒත්, එහි ප්‍රධාන චරිතයක් රඟපාන රිකිත් රෝෂන්ට ශල්‍ය කර්මයක් සිදු කළ නිසා චිත්‍රපටයේ වැඩ කටයුතු මඳකට නතර කර තිබෙනවා. ඒ නිසයි කට්රිනාට විවේකයක් ලැබුණේ. ඇය රන්බීර් එක්ක කාලය ගත කළත් අනුශ්කා නවාතැන් ගෙන සිටි පැත්ත පළාතටවත් නොගිය බවයි ආරංචි. ඇයත් අනුශ්කාත් අතර හිතවත්කමක් නැතිවීම එයට හේතුවලු.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=am1309081</link>
    <topic>බෙල්ලේ අතේ හිරිය සුළුවෙන් හිතන්න එපා</topic>
    <author>ගාමිණී සුසන්ත</author>
    <content>බෙල්ලේ අතේ හිරිය සුළුවෙන් හිතන්න එපා“තේ කෝප්පය අල්ලනවිට අත හිරිවැටිලා තේ කෝප්පය බිම වැටුණා.”“පෑන අල්ලන්න බැහැ මගෙ අත හිරිවැටෙනවා.”“පොල් මිරිකන්නවත්, තෙත රෙද්දක් මිරිකන්නවත් බෑ‍. අත හිරි වැටෙනවා.”“මගේ මුහුණේ පැත්තක් හිරි වැටෙනවා.”“බෙල්ලෙන් පටන් ගන්න හිරිය මගේ අත දිගේ දුවනවා.”එවැනි කතා ඔබ කොතෙකුත් අසා ඇත. ඒ සියල්ලටම හේතුවන්නේ ශරීරයේ විවිධ ස්ථානවල ඇතිවන හිරිවැටීමේ තත්ත්වයයි.‍හිරිය යනු කුමක්ද, එය ඇතිවන්නේ ඇයි! ඒ සඳහා ඇති ප්‍රතිකාර මොනවාද? යන ගැටලුවලට පිළිතුරු සඳහා අප විශේෂඥ වෛද්‍ය මහේෂි වි‍ෙජ්රත්න මහත්මිය හමුවුණෙමු.හිරිය ශරීරයේ විවිධ ස්ථානවල ඇතිවනවා නේද?විවිධ රෝගීන් හිරිය ගැන පවසන්නේ විවිධ ආකාරයට. ඇතැම් උදවිය ශරීරයේ විවිධ ස්ථානවල ඇතිවන රිදීම් ද හිරිය ලෙස පවසනවා. ඇතැම් පුද්ගලයින් පවසන්නේ තමන්ගේ අතක, පාදයක හෝ බෙල්ල ප්‍රදේශයේ තදවීමක් තිබෙනවා කියායි. තවත් උදවිය පවසන්නේ කිසිම වැඩක් කර ගැනීම‍ට නොහැකි ආකාරයෙන් ඉදිකටුවලින් අනින ස්වභාවයක් ඇතිවන බවයි. මීටත් අමතරව විදුලි සැරයක් අත දිගේ දුවන ආකාරයක් පවතින බව සමහර රෝගීන ්වෛද්‍යවරු හමුවට පැමිණ පවසනවා.හිරිය යනු ස්නායු පද්ධතිය ආශ්‍රිතව ඇතිවන තත්ත්වයක්. එය රෝගයක් ලෙසත් රෝගයක ලක්ෂණයක් ලෙසත් මතුවෙන්න පුළුවනි. බොහෝ දෙනෙකුට හිරිය ඇතිවන්නේ රෝගයක ලක්ෂණයක් ලෙස. හිරිය ඍජුවම රෝගයක් ලෙස පෙන්නුම් කළ හැකි අවස්ථාවක් ලෙස හදිසි අනතුරක් හෝ කැපීමක් සිදුවූ අවස්ථාවන් දක්වන්න පුළුවනි. එහිදී ආබාධයට ලක් වූ ස්ථානය ආශ්‍රිතව ඇති ස්නායුවට හානියක් වුණේ එම ස්ථානයේ හිරියක් ඇතිවීමට හැකියාව තිබෙනවා. එවැනි ආබාධයක් සිදුවූ විට එම ස්ථානය අවට රුධිර වහනයක් සිදුවීම නිසා අාසන්නයේ ඇති ස්නායුව තැළී‍මකට හෝ තෙරපීමකට ලක් වෙනවා.යම් අයකු හදිසි අනතුරකට මුහුණ දුන්විට අනතුරට ලක්වූ ප්‍රදේශයේ ඇති ස්නායුවට තුන් ආකාරයකට හානි සිදුවෙන්න පුළුවනි. ඒ; ස්නායුව තැළීම හෝ සුළු වශයෙන් හෝ අර්ධ වශයෙන් ස්නායුව කැපීම හෝ සම්පූර්ණ වශයෙන් ස්නායුව කැපී යාමයි. මෙම ආකාර තුනෙහිම බලපෑම නිසා එම ස්ථානයේ හිරිය ඇතිවීමට ඉඩ තිබෙනවා.විවිධ රෝගාබාධ නිසාත් හිරිය ඇතිවෙනවා. එවැනි ‍රෝගීන් වෛද්‍යවරයා වෙත පැමිණ පවසන්නේ තමන්ගේ මුළු ශරීරයම හිරිවැටී ඇති බවක් දැනෙන බවයි. එසේ නැතිනම් දෑත් වලට ග්ලවුස් දමා ඇති ආකාරයක් මෙන් ම දෙපාවලට මේස් දමා ඇති ආකාරයක් තමාට දැනෙන බවත් ය‍.දියවැඩියාව ශරීරයේ හිරිය ඇතිවීමට බලපෑ හැකි එක් රෝගයක්. දියවැඩියාව නිසි ලෙස පාලනය නොකරන්නේ නම් ශරීරයේ දෑත් දෙපා හිරිවැටී‍මට ඉඩ තිබෙනවා.‍අධික ලෙස මත්පැන් පානය කරන පුද්ගලයින්ට ද තමන්ගේ ශරීරය හිරිවැටෙන ස්වභාවයක් දැනෙනවා. එසේ ම ඇතැම් රෝගාබාධ සඳහා දීර්ඝ කාලයක් ගනු ලබන ඖෂධ නිසා ද ශරීරයේ විවිධ ස්ථාන හිරිවැටෙන බව පෙනී යනවා.වයසට යාම ශරීරයේ හිරිය ඇතිවීමට බලපාන ප්‍රධාන කරුණක් වයස් ගතවන විට ඔස්ටියෝ ආතරයිටිස් වැනි රෝගවලට ගොදුරුවීම නිසා සන්ධිවල අස්ථිවල සිදුවන විකෘති නිසා ද එම අස්ථි ආසන්නයේ ගමන් කරන ස්නායු තෙරපීමකට ඇදවීමකට ලක්වීමට ඉඩ තිබෙනවා. එවිටත් හිරිය ඇතිවෙනවා.ඊට අමතරව තවත් රෝග නිසාත් හිරිය ඇතිවීමට පුළුවන් නේද?ඔව්, ප්‍රධාන වශයෙන් ම මොළයේ ස්නායුවල ඇතිවන දුර්වලතා නිසා හිස ගෙල අවට හිරියක් ඇතිවෙන්න පුළුවනි‍. විශේෂයෙන් ම මොළයේ සුසුම්නා ශීර්ෂය ආසන්නයේ කිසියම් තෙරපීමක් නිසාත් හිරිය ඇතිවෙන්න පුළුවනි‍ ගෙලෙහි ඇති අස්ථි එකිනෙක ළංවීම නිසාත්, එම අස්ථි දිරාපත් වීම නිසාත් ගෙල ප්‍රදේශයේ ඇති ස්නායු තෙරපීමකට ලක්වී ගෙල අවට හිරිවැටීමේ ස්වභාවයක් පෙන්නුම් කරනවා. එවිට ඇතිවන හිරිය අත දිගේ ඇතිවන ස්වභාවයක් පෙන්වනවා.එම තත්ත්වයට පත්වුණු රෝගියකු පවසන්නේ තමාගේ ගෙල ප්‍රදේශයේ සිට අත දිගේ විදුලි ධාරාවක් ගමන් කරනවා වැනි දැනීමක් තමන්ට ඇති බවයි.ගෙල ප්‍රදේශයේ අස්ථි මැද තිබෙන ඩිස්ක් (කම්පන උරා ගැනීමට උපකාරි වන) පිපිරීමකට ලක්වීම නිසාත් ගෙල ප්‍රදේශයේ අස්ථි අනවශ්‍ය ලෙස වර්ධනය වනවිටත් ඉහතින් දැක්වූ ආකාරයට ගෙල ප්‍රදේශයෙන් පටන්ගෙන අත දිගේ යන හිරියක් ඇතිවෙනවා. අස්ථි පිපිරීමකට ලක්වන්නේ අස්ථි වැඩියෙන් ක්‍රියා කරන විටයි. අස්ථි අතර මෘදු ඩිස්ක් පිහිටා තිබෙන්නේ අස්ථි අතර ඇතිවන කම්පන උරා ගැනීමටයි.ගෙල ප්‍රදේශයේ ඇතිවන හිරියට හිසේ හෝ ගෙල ප්‍රදේශයේ ස්නායු තෙරපීමත්‍ හේතු වනවා. එවිට ඇතිවන හිරිය බොහෝ විට අත දිගේ ගමන් කරනවා. මෙය වහාම ප්‍රතිකාර ගත යුතු තත්ත්වයක්. මේ සඳහා ඉක්මනින් ප්‍රතිකාර නොගතහොත් අනිත් පේශීන් දියවීමට පටන්ගන්නවා. එම අවස්ථාවට පත්වූ විට රෝගියා ශල්‍යකර්මයකට භාජනය කළ යුතුයි.බොහෝ රෝගීන් බෙල්ලේ සිට අතට එන මෙම හිරියට ප්‍රතිකාර ගැනීමට වෛද්‍යවරයකු වෙත යොමු වන්නේ කල්ගත වූ පසුවයි. එය එසේ නොවිය යුතුයි. ගෙලෙහි සහ අතේ ඇතිවන හිරිය ජීවිතයට බොහෝ බලපෑම් කිරීමට සමත්.ඕනෑම පුද්ගලයකුගේ අතක තිබිය යුතු පේශි ප්‍රමාණයක් තිබෙනවා. එම ප්‍රමාණයට වඩා පේශි අඩු වූ විට එම පේෂිය අවට ඇති ස්නායුවට බරපතළ ලෙස හානි සිදුවෙනවා. එම නිසා මෙම තත්ත්වය නොසළකා සිටීම කිසි සේත්ම සුදුසු වන්නේ නෑ.හිරිය වහා ප්‍රතිකාරගත යුතු තත්ත්වයක් ද?ශරීරයේ විවිධ ස්ථානවල ඇතිවන හිරිය බොහෝ දෙනෙක් අත්විඳින තත්ත්වයක්. සරල මෙන් ම බරපතළ හේතු නිසා ද විවිධ පුද්ගලයින්ට ශරීරයේ විවිධ ස්ථානවල හිරිය ඇතිවන බව දැන් පැහැදිලියි. ඇතැම් ‍රෝගීන් තමාගේ ගෙල ප්‍රදේශයේ සහ අත ප්‍රදේශයේ හෝ වෙනයම් ස්ථානයක ඇතිවූ හිරිය දින කීපයක් තිබී නැතිවී ගිය බව පවසනවා.එම තත්ත්වය එතරම් ගණන් ගත යුතු තත්ත්වයක් නෙමෙයි.තමන්ගේ මුහුණේ එක් පැත්තක් හිරිවැටී තිබෙන බවත්, එක් අතක් හිරිවැටී තිබෙන බවත් ඇතැම් රෝගීන් පවසනවා. එම හිරිය දිනෙන් දින වැඩි වන බවත් ඔවුන් පවසනවා. එම රෝගීන් එම හිරියත් සමඟම දියවැඩියාව, තයිරොයිඩ් ග්‍රන්ථියේ ගැටලු, රුමටොයිඩ් ආතරයිටිස් වැනි රෝගයකට ඖෂධ ගන්නවා වෙන්න පුළුවනි. මෙවැනි තත්ත්වයක් ඇත්නම්, එම රෝගියා ඉක්මනින් ම වෛද්‍යවරයකු හමුවීම සුදුසුයි. එහිදී රුමටොයිසිඩි ආතරයිටිස් රෝගයට ඖෂධ ගන්නා රෝගියකුට නම් ලබාගන්නා ඖෂධ ප්‍රමාණය වෙනස් කළ යුතු වෙනවා.ඇතැම් හිරිවැටීමේ තත්ත්වයන් ඉතාම සුළු ප්‍රතිකාර මගින් සුව කළ හැකියි. එහෙත් ගෙල ප්‍රදේශයෙන් හිරිය හටගෙන එය අතදිගේ ගමන් කරන්නේ නම්, එහිදී දීර්ඝ කාලයක් ප්‍රතිකාර ගත යුතු වෙනවා. ගෙලෙන් පටන්ගෙන අත දිගේ යන හිරියක් ඇතිවන්නේ ඉහතින් දැක්වූ ආකාරයට අස්ථිවල අනවශ්‍ය වර්ධනයක් හෝ අස්ථි අතර ඇති ඩිස්ක් වල ගැටලුවක් නිසා ස්නායු තදවීමක් නිසා නම් ඒ සඳහා වහාම ප්‍රතිකාර කළ යුතු වෙනවා.එසේ ම අනතුරක් සිදුවී ස්නායු තැලීමට ලක්වීම නිසා හෝ කැපීමක් සිදුවී ස්නායු ආබාධයකට ලක්වීම නිසා හෝ හිරිවැටීමක් ඇතිවන්නේ නම්, එහිදීත් කඩිනමින් වෛද්‍ය උපදෙස් පැතීම ඉතා වැදගත්.* කුඩා දරුවන්ටත් හිරිය ඇතිවීමේ හැකියාව තිබෙනවාද?ඔව් කුඩා දරුවන් හදිසි අනතුරුවලට ලක්වූ විට බොහෝ විට හිරිය ඇතිවීමේ හැකියාව ත‍ිබෙනවා. දරුවන් පිනුම් ගැසීම වැනි ක්‍රීඩාවක නිරත වූ විට දරුවාගේ කශේරුවේ ආබාධ ඇතිවෙන්න පුළුවනි. එවිට දරුවා ඇවිදින විට පවා අපහසුතාවක් පෙන්නුම් කරනවා. ඒ දරුවාට ඇතිවන හිරිය නිසා. එසේම කුඩා දරුවන් නිතර වැටීම්වලට ලක්වෙනවා. එවැනි වැටීමකදී සුසුම්නාව අසල තෙරපීමක් ඇතිවිය හැකියි. එවිටත් දරුවාට හිරිය ඇතිවී‍ෙම් හැකියාව තිබෙනවා. දරුවකු එවැනි තත්ත්වයකට මුහුණ දුන්විට වෛද්‍ය පර්යේෂණවලට යොමුකර නිවැරදි ලෙස රෝගය හඳුනා ගැනීම අවශ්‍යයි.මුහුණේ ඇතිවන හිරියට බලපාන හේතු මොනවාද?ප්‍රධාන වශයෙන්ම හිසේ ඇතිවන තුවාලයක් නිසා මුහුණේ හිරියක් ඇතිවීමේ හැකියාව තිබෙනවා. එසේම හිස් කබල තුළ ඇතිවන කුඩා ගැටිති, ගෙඩි නිසාත් මුහුණේ හිරියක් ඇතිවීමේ හැකියාව තිබෙනවා. එසේම හදිසි අනතුරකට ලක්වීම නිසා හිස් කබල ආශ්‍රිතව ඇති ස්නායුවක් අනතුරකට ලක්වූ විටත්, මුහ‍ුණේ හිරිය ඇතිවීමට ඉඩ තිබෙනවා.“පැරටොයිඩ්” ග්‍රන්ථියේ ඇතිවන කුඩා ගෙඩි ද මුහුණේ හිරියට විශේෂයෙන්ම බලපානවා. දත් ඇන්ද ආශ්‍රිතවත් හිරිවැටීම් ඇතිවෙන්න පුළුවනි. එයට හේතුව දත් ඇන්ද ආශ්‍රිතව ඇති ස්නායුවක ගැටලුවක්. දත් ඇන්දේ ඒ තත්ත්වය නිවැරැදි ලෙස හඳුනා නොගත් විට ඇතැම් දන්ත වෛද්‍යවරු විසින් රෝගීන‍්ගේ දත් ඉවත් කරන අවස්ථාවන් ද තිබෙනවා. බොහෝවිට එය සිදුකරන්නේ රෝගියාගේ බලවත් පෙරැත්තය නිසයි. මෙවැනි රෝගියකු ස්නායු වෛද්‍යවරයකු වෙත යොමුවන්නේ අවසානයේදී.මෙම හිරිය බොහෝවිට ඇතිවන්නේ අලුයම් කාලයේදීය; පාන්දර 2 ට 3 ට පමණ. බොහෝ රෝගීන් පවසන්නේ “මගේ අතේ හිරිය මාව පාන්දර දෙකට තුනට ඇහැරවනවා” යනුවෙන්. එසේ අලුයම අවදිවන්නේ වැරදි ඉරියව්වක නිදාගත්විට රෝගී අත වකුටුවී තිබීම නිසයි.මේ හිරිය ස්කෑන් පරීක්ෂණයකින් නිවැරදිව හඳුනා ගැනීමේ හැකියාව තිබෙනවා. මෙම රෝගයේ අවස්ථා 3 ක් තිබෙනවා. රෝගය පවතින්නේ එයින් මුල් අවස්ථාවේ නම් ඖෂධීය ප්‍රතිකාර රෝගියාට ලබා දෙනවා. රෝගය පවතින්නේ මධ්‍යස්ථ අවස්ථාවේ නම් ටික දිනක් ඖෂධ ලබාගෙන අඩුවක් දැනුණේ නැතිනම් ශල්‍යකර්මයක් කළ යුතු බව රෝගියාට වෛද්‍යවරයා විසින් පවසනවා. රෝගය පවතින්නේ උග්‍ර අවස්ථාවේ නම් වහාම රෝගියා ශල්‍ය කර්මයකට භාජනය කරනවා. මෙය ඉතාම සුළු ශල්‍යකර්මයක්. ශල්‍යකර්මයෙන් පසුව එදිනම රෝගියාට නිවසට යා හැකියි. ඉන්පසුව බොහෝවිට මෙම හිරිය නැවත මතු වන්නේ නෑ.පාදවල හිරියක් ඇතිවීමට බලපාන විශේෂ හේතු තිබෙනවාද?පාදවල හිරියක් ඇතිවීමට විශේෂයෙන්ම බලපාන්නේ දියවැඩියාව, රුමටොයිඩ් ආතරයිටිස්, පාදවල සිදුවන කැඩුම් බිඳුම් වැනි කරුණු. ඒ හැර පාදවල හිරියට විශේෂයෙන් ම බලපාන්නේ කොන්ද ආශ්‍රිතව ඇතිවන ආබාධයි. මෙය වහාම ප්‍රතිකාර ගත යුතු තත්ත්වයක්.බොහෝ කාන්තාවන් මුහුණ දෙන ප්‍රශ්නයක් වන අ‍ෙත් මැණික්කටුව ආශ්‍රිතව සහ අතේ ඇඟිලි ආශ්‍රිතව ඇතිවන හිරියට හේතුව කුමක් ද?ප්‍රධාන වශයෙන් ම මෙය පුද්ගලයකු වයසට යන විට ඇතිවන තත්ත්වයක්. ඊට අමතරව දෑත් අධික ලෙස වෙහෙසා වැඩ කිරීම නිසාද එම රෝගය ඇතිවීමේ හැකියාව තිබෙනවා. රෙදි සේදීම, පොල් මිරිකීම, මැහුම් ගෙතුම් වැඩ වැනි කාර්යන්වල නිතර නිරතවී සිටින විට මෙම තත්ත්වය ඇතිවීමේ හැකියාව තිබෙනවා. බොහෝවිට ඉහත වැඩ වැඩිපුර කරන්නේ කාන්තාවන් නිසා මෙම රෝගය බහුල කාන්තාවන් අතරයි.ඇඟලුම් ක්ෂේත්‍රයේ රැකියාවල නියුතු කාන්තාවන් මෙම රෝගයට බහුලව මුහුණ දෙනවා. එසේම දුම්රියේ බස් රථවල නිතර නිතර එල්ලී ගමන් කරන පුද්ගලයින් ද මෙම රෝගයට ගොදුරු වන බව පෙනී යනවා.ශරීරයේ හිරියක් ඇත්නම්, ඒ පිළිබඳව වැඩිදුරටත් සොයා බැලීමට සිදු කරනු ලබන වෛද්‍ය පරීක්ෂණ මොනවාද?වෛද්‍ය පරීක්ෂණ ගණනාවක් ම තිබෙනවා. හිරිය ගැන සෙවීමට පටන් ගන්නේ සුළු පරීක්ෂණවලින්. කිසියම් රෝගියකු වෛද්‍යවරයකු වෙත පැමිණ තම ගෙල, හිස, අත, පාද ආශ්‍රිතව හිරියක් ඇති බව පවසන්නේ නම්, පළමුව එම රෝගියා දියවැඩියාවෙන් පෙළෙන්නෙක් ද කියා සොයා බලනවා. බොහෝ රෝගීන් දන්නේ නෑ තමන්ට දියවැඩියා රෝගය ඇතැයි කියා.ඉතාම සුළු රුධිර පරීක්ෂණයකින් යමෙකු දියවැඩියාවෙන් පෙළෙන්නේ ද කියා හඳුනාගත හැකියි. බොහෝවිට එම රෝගියාට දියවැඩියාව පාලනය කිරීමට ඖෂධ ලබාදීමෙන් ඔහුගේ හිරිය නවත්වාගත හැකියි.රෝගියාගේ හිරිවැටීමට හේතුව රුමටොයිඩ් ආතරයිටිස් රෝගය ද කියා සැකයක් ඇති වූවොත් රුධිර පරීක්ෂණයකින් ඒ පිළිබඳවද නිවැරදි නිගමනයකට පැමිණිය හැකියි. එසේම ‍රෝගියාගේ ශරීරයේ තයිරොක්සින් හෝමෝන ප්‍රමාණය පිළිබඳව සෙවීමට කරනු ලබන පරීක්ෂණයකින් හිරිවැටීමට හේතුව එම හෝමෝනයේ ගැටලුවක් ද කියා හඳුනාගත හැකි වෙනවා. මෙම තත්ත්වයන්ට ඉතාම සරල ඖෂධීය ප්‍රතිකාර මඟින් සම්පූර්ණ සුවය ලබා ගැනීමේ හැකියාව තිබෙනවා.මොළය ආශ්‍රිතව ඇති කිසියම් හේතුවක් නිසා හිරිය ඇති වන්නේ යැයි අනුමාන කළොත්, එක්ස් රේ පරීක්ෂණ, සී.ටී. පරීක්ෂණ මඟින් ඒ පිළිබඳවද නිවැරදිව හඳුනාගැනීමේ හැකියාව තිබෙනවා. මොළය ආශ්‍රිතව ගෙඩියක් වැනි යමක් තිබෙනවා ද? ස්නායුවල තෙරපුමක් තිබෙනවාද? එසේම මොළය ආශ්‍රිතව රුධිර වහනයක් සිදුවී තිබෙනවාද? කියා සොයා බැලීමේ හැකියාව ස්කෑන් පරීක්ෂණයකින් ලැබෙනවා.ඊට අමතරව MRI පරීක්ෂණයක් මඟින් ස්නායුවල ඇති ගැටලු හඳුනාගත හැකියි. EMG පරීක්ෂණය මඟින් හිරිය ඇතිවන්නේ කුමන ස්නායුව නිසාද කියා ඉතාම නිවැරැදිව කියන්න පුළුවන්. එමෙන්ම මෙම පරීක්ෂණය මඟින් අදාළ ස්නායුව ගමන් කරන ස්ථානය ද ස්නායුව තෙරපී ඇති ප්‍රමාණය ද පැහැදිලි ලෙස හඳුනාගත හැකියි.හිරිවැටීමට බලපා ඇති ස්නායුව යථා තත්ත්වයට පත් කිරීමට ඖෂධීය ප්‍රතිකාර ප්‍රමාණවත් ද නැතිනම් ඒ සඳහා ශල්‍යකර්මයක් කළ යුතුද කියා මෙම පරීක්ෂණ මඟින් තීරණය කළ හැකියි.  ශ්‍රී ජයවර්ධනපුර රෝහලේස්නායු රෝග පිළිබඳශල්‍ය වෛද්‍ය විශේෂඥ මහේෂි විජේරත්නගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=am1309082</link>
    <topic>ප්‍රතිජීවක ඖෂධවලට ඔරොත්තු දෙන විෂබීජ</topic>
    <author>සාගරිකා දිසානායක</author>
    <content>ප්‍රතිජීවක ඖෂධවලට ඔරොත්තු දෙන විෂබීජප්‍රතිජීවක ඖෂධ යනු මොනවා ද?ප්‍රතිජීවක ඖෂධ යනුවෙන් හඳුන්වන්නේ කිසියම් බැක්ටීරියාවක් මඟින් ඇතිවන ආසාදනයක් සඳහා භාවිත කරන ඖෂධ කාණ්ඩය.ප්‍රතිජීවක ඖෂධ සොයා ගැනීම වෛද්‍ය විද්‍යාවේ විශාල පෙරළියක් ඇති කළ බව කියනවා. ඒ ඇයි?ප්‍රතිජීවක ඖෂධ සොයාගන්නට පෙර ලෝකයේ දියුණු රටවල පවා බැක්ටීරියා ආසාදනවල ගොදුරු වූ රෝගීන් බෙහෙත් නැතිව විශාල ලෙස මිය ගියා. ඇලෙක්සැන්ඩර් ෆ්ලෙමින් විසින් පෙනිසිලින් ඖෂධය සොයා ගැනීමත් සමඟ ලෝකයට ප්‍රතිජීවක ඖෂධ හඳුන්වා දෙනු ලැබුවා.එයින් පසු එතෙක් සුව කළ නොහැකිව තිබු ලාදුරු, නිව්මෝනියාව, ක්ෂය රෝගය වැනි මාරාන්තික රෝග සුව කිරීමේ හැකියාව ලැබුණා. ප්‍රතිජීවක ඖෂධ ලෝකයේ ජනතාවගේ ආයු කාලය දීර්ඝ කරන්නට මහෝපකාරී වුණා.එසේනම් අද ප්‍රතිජීවක ඖෂධ මිනිසාගේ සෞඛ්‍යයට තර්ජනයක් වී ඇතැයි පවසන්නේ ඇයි?ඕනෑම දෙයක් පමණ ඉක්මවා භාවිත කිරීම හෝ අනිසි ලෙස භාවිත කිරීමෙන් අහිතකර ප්‍රතිඵල ඇති වෙනවා. වර්තමාන ජනතාව ප්‍රතිජීවක පමණට වඩා මෙන්ම අනිසි ලෙස භාවිත කිරීම නිසා රෝග කාරක බැක්ටීරියා, ප්‍රතිජීවකවලට එරෙහි ප්‍රතිරෝධයක් ඇතිකරගෙන.දැන් අලුතින් හැඳින ගන්නා ඇතැම් බැක්ටීරියා ඖෂධ ප්‍රතිරෝධී බැක්ටීරියා. ඒ බැක්ටීරියා මඟින් ඇතිවන රෝග සුව කිරීම සඳහා දැනට ලෝකයේ තිබෙන ප්‍රතිජීවක ඖෂධ සමත් වන්නේ නෑ. එහෙයින් දැන් වෛද්‍යවරුන් මුහුණ පා සිටින ගැටලුව වන්නේ මෙලෙස ඖෂධ ප්‍රතිරෝධී බැක්ටීරියාවලින් වැල‍ඳෙන රෝග සුව කිරීම සඳහා රෝගීන්ට දෙන්නේ කවර ඖෂධ ද යන්නයි.ඒ ප්‍රශ්නය වඩාත්ම බලපාන්නේ අපේ අනාගත දරු පරපුරටයි.ඒ කෙසේ ද?ලෝකයේ ඖෂධ නිෂ්පාදන සමාගම් අලුත් ප්‍රතිජීවක සොයා ගෙන ඒවා නිෂ්පාදනය කිරීමට එතරම් උනන්දු වන්නේ නෑ. මන්ද ප්‍රති ජීවක ඖෂධ යනු කෙටි කාලයකදී රෝග සුව වීම සඳහා ලබා දෙන කෙටි කාලයක් සඳහා භාවිත කරන ඖෂධ වීම නිසා ඔවුන්ට ප්‍රතිජීවක නිෂ්පාදනයෙන් විශාල ලෙස ආදායම් ලබන්නට බැරි නිසා ඔවුන් ඒ ගැන උනන්දු වන්නේ නෑ.ඔවුන් වැඩියෙන් උනන්දු වන්නේත් වැඩියෙන් නිෂ්පාදනය කරන්නේත් කල් පවතින රෝග නැත්නම් බෝ නොවන රෝග සඳහා දිගු කලක් රෝගීන් විසින් භාවිත කළ යුතු ඖෂධ වර්ග නිෂ්පාදනය කිරීමටයි. ඒවා විශාල වශයෙන් අලෙවි වෙනවා.එයට හේතුව කුමක් ද?වර්තමානයේ ලෝකය පුරාම බෝ නොවන රෝග විශාල වශයෙන් ව්‍යාප්ත වෙමින් පවතිනවා. දියවැඩියාව, අධික රුධිර පීඩනය, කොලෙස්ටරෝල් අධික වීම, පිළිකා මෙන්ම මානසික රෝග ශීඝ්‍ර ලෙස ලෝ පුරා වැඩි වෙමින් පවතිනවා. මේවාට ගන්නා ඖෂධ රෝගීන්ට දිගු කලක් භාවිත කිරීමට හෝ ඇතැම් විට ජීවිත කාලය පුරාම මේ ඖෂධ ලබා ගන්නට සිදු වෙනවා. මෙම ඖෂධ නිෂ්පාදනය අද ලෝකයේ ලාභදායීම ව්‍යාපාරය බවට පත් වෙලා.ප්‍රතිජීවක ඖෂධ ලබා දිය යුතු කුමන රෝග සඳහා ද?බැක්ටීරියා ආසාදනවලින් හටගන්නා රෝග සඳහා සුලභ රෝග ලෙස නිව්මෝනියාව, ක්ෂය රෝගය, වැනි රෝග දක්වන්නට පුළුවන්. අද රෝගීන් වැඩි දෙනකු වෛරස ආසාදන මඟින් බෝ වන සෙම්ප්‍රතිශ්‍යා උණට පවා ප්‍රතිජීවක ඖෂධ ලබා ගන්න පුරුදු වෙලා.රෝගීන්ට ප්‍රතිජීවක ඖෂධ නියම කරන්නේ වෛද්‍යවරුන්ම නේද?ඔව් ඇතැම් වෛද්‍යවරුන් ප්‍රතිජීවක අවශ්‍ය දේට මෙන්ම අනවශ්‍ය දේටත් නිර්දේශ කරනවා. ඇත්ත වශයෙන්ම මෙය නොකළ යුතුයි ප්‍රතිජීවක ඖෂධ ලබා දිය යුත්තේ කිසියම් රෝගයක් පාලනය කිරීම සඳහා දිය හැකි මූලික ඖෂධ කාණ්ඩ ප්‍රථමයෙන් ලබා දී ඒවායෙන් රෝගය සුව නොවෙනවා නම් පමණයි.එසේ නම් වෛද්‍යවරුන් මේවා නිර්දේශ කරන්නේ ඇයි?ඇතැම් විට එය අවශ්‍ය වන්නට පුළුවන්. ඇතැම් විට ඉක්මනින් රෝගියා සුව කිරීමේ අදහසින් වන්නට පුළුවන්. අද ඇතැම් රෝගීන් ප්‍රතිජීවක ඖෂධ ලියා දෙන මෙන් වෛද්‍යවරයා ගෙන් ඉල්ලා සිටින අවස්ථා තිබෙනවා. ප්‍රතිජීවක අනිසි ලෙස භාවිත කිරීම පාර්ශ්ව කිහිපයක්ම වගකිව යුතුයි.ඒ මොනවා ද?අනවශ්‍ය ලෙස ප්‍රතිජීවක නියම නොකිරිම පිළිබඳ වෛද්‍යවරුන් වගකිව යුතුයි. අනවශ්‍ය ලෙස ඒවා ඉල්ලා සිටිමින් භාවිත කිරිම පිළිබඳව රෝගීන් වගකිව යුතුයි. සුදුසුකම් ලත් වෛද්‍යවරයකුගේ නිර්දේශයකින් තොරව ඒවා නිකුත් කිරීම පිළිබඳව ඖෂධවේදීන්ටත් වගකීමක් තිබෙනවා.මේ තත්ත්වයෙන් වැළකීම සඳහා කළ යුත්තේ කුමක් ද?අත්‍යවශ්‍ය අවස්ථාවලදී පමණක් ප්‍රතිජීවක ඖෂධ ලබාදීම හා ප්‍රතිජීවක ඖෂධ ලබා දීමේ දී ලෝක සෞඛ්‍ය සංවිධානය හා මෙරට සෞඛ්‍ය අංශ විසින් පිළිගත් ප්‍රමිතීන් හා නිර්නායකයන් ඇතුළත් උපදෙස් මාලාවක් අප ඖෂධ වෛද්‍ය විද්‍යා අංශය, ශ්‍රී ලංකා වෛද්‍ය සභාව, ශ්‍රී ලංකා ඖෂධ අධිකාරිය ඇතුළු ඒ සම්බන්ධ ආයතන විසින් මේ පිළිබඳව වෛද්‍යවරුන් දැනුම්වත් කිරීම සඳහා දීප ව්‍යාප්ත සම්මන්ත්‍රණ හා දැනුම්වත් කිරීමේ වැඩසටහනක් ක්‍රියාත්මක කර තිබෙනවා.පිළිගත් වෛද්‍ය නිර්දේශයකින් තොරව ජනතාව ඉල්ලු පමණින් හිතූමතේට ප්‍රතිජීවක ඖෂධ ලබාදීම තහනම් කර ඖෂධවේදීන් දැනුම්වත් කර තිබෙනවා. ඔවුන්ට ඒ සඳහා උපදෙස් ලබා දෙනවා.ජනතාව දැනුම්වත් කරන්නේ කොහොම ද?මෙවැනි ලිපි මඟින්. විද්‍යුත් හා මුද්‍රිත මාධ්‍ය මඟින් ප්‍රතිජීවක ඖෂධ අනිසි ලෙස භාවිත කිරීමේ අනිසි ප්‍රතිඵල පිළිබඳව ජනතාව වඩ වඩා දැනුම්වත් කළ යුතුයි.අපේ ජනතාව වැඩි වශයෙන්ම අනිසි ලෙස ප්‍රතිජීවක ඖෂධ ලබා ගන්නේ කවර රෝග සඳහා ද?සාමාන්‍ය සෙම්ප්‍රතිශ්‍යා උණට මෙම රෝග වෛරස මඟින් බෝවන හෙයින් වෛරස ශරීරය තුළ ක්‍රියාත්මක කාල සීමාව අවසන් වන විට ඖෂධ නැතත් බොහෝ විට රෝගය ඉබේම සුව වී යනවා. යන්තම් උණක් සුළු සෙම්ප්‍රතිශ්‍යාවක් වැලඳුණු ගමන්ම ඒ සඳහා ප්‍රතිජීවක අවශ්‍ය වන්නේ නෑ. ඒ වගේම බොහොමයක් පාචන තත්ත්වවලට ප්‍රතිජීවක ඖෂධ ලබා දෙන්නට අවශ්‍ය වන්නේ නෑ.දැන් කාලේ උණ හැදුණාම කල් අරින්න බයයි නේද?දින තුනකට වඩා උණ තිබුණොත් අනිවාර්යයෙන්ම රුධිර පරීක්ෂණයක් කර ගත යුතුයි. සොටු දියර ගලන, කිවිසුම් පිටවන, කැස්ස සමඟ එන සෙම්ප්‍රතිශ්‍යා උණ වෛරසයකින් බෝ වී ඇතැයි වෛද්‍යවරයා හඳුනා ගන්නවා නම් ඒ සඳහා ප්‍රතිජීවක දීම අනවශ්‍යයි.ප්‍රතිජීවක ඖෂධ ප්‍රතිරෝධී බැක්ටීරියා හේතුවෙන් මිනිසුන් මරණයට පත් වෙනවා ද?ඔව්. අද රෝහල්වල දැඩි සත්කාර ඒකකවලට ඇතුළු කරන රෝගීන්ගෙන් වැඩි දෙනකු මිය යන්නේ ඒවා තුළ සිටින වෙනත් රෝගියකුගේ ශරීරයේ ඇති ඖෂධ ප්‍රතිරෝධී බැක්ටීරියා ආසාදනවලින් වැල‍ඳෙන රෝගවලින්.එවැනි රෝග මොනවා ද?දැඩි සත්කාර ඒකකවලට ඇතුළු වෙන රෝගීන් අතරින් බොහෝ දෙනකු මිය යන්නේ ඔවුන් ප්‍රතිකාර ගන්නා රෝගයෙන් නොවේ. බොහෝ විට නිව්මෝනියාවෙන්, ක්ෂය රෝගයෙන් හෝ විවිධ ප්‍රතිජීවකවලට ප්‍රතිරෝධී බැක්ටීරියාවලින් ඇතිවන රෝගවලින්.ප්‍රතිජීවක ඖෂධ නිසි ලෙස භාවිත කරන්නේ කොහොම ද?පළමුවෙන්ම කිව යුත්තේ කවර රෝගයකට වත් රෝගියා වෛද්‍යවරයා ගෙන් ප්‍රතිජීවක ඖෂධ ලබා දෙන මෙන් ඉල්ලා නොසිටිය යුතුයි.ප්‍රතිජීවක ඖෂධ ලබා ගත යුත්තේ ඒ පිළිබඳ විශේෂ දැනුමකින් යුත් සුදුසුකම් ලත් වෛද්‍යවරයකුගේ නිර්දේශයක් මත පමණයි.වෛද්‍යවරයා විසින් නියම කරන ලද ඖෂධයම ලබාගත යුතු අතර ඒවා නියමිත මාත්‍රාව, නියමිත වේලාවට, නියමිත කාලසීමාව අවසන් වනතුරුම ගත යුතුයි.ප්‍රතිජීවක ඖෂධ ලබා ගන්නා විට ඇතැම් රෝග ප්‍රතිකාර අරඹා මුල් දිනයෙන් හෝ දෙකෙන් අවසන් වන්නට පුළුවන්. එහෙත් රෝගය සම්පූර්ණයෙන්ම සුව වීමට නම් ඒ ඖෂධ නියම කරන ලද කාලය පුරාම ලබා ගත යුතුයි. නැතිනම් රෝගය බාගෙට සුව වෙනවා. යළිත් එම රෝගය මතු වුවහොත් ඇති වන්නේ ඖෂධ ප්‍රතිරෝධී රෝගයක් ලෙසයි. එවිට දෙනු ලබන ප්‍රතිජීවක නිසි පරිදි ප්‍රතිචාර දක්වන්නේ නැති නිසා පහසුවෙන් රෝග සුව වන්නේ නෑ.ඖෂධ භාවිතයේදී නොකළ යුතු දේ මොනවා ද?බොහෝ විට තමන්ගේ රෝගයක් සඳහා ගෙන ආ බෙහෙත් ඉතිරි වූ විට නිවසේ වෙන කෙනෙකුට එම රෝගය වැලඳුණු විට දීම නොකළ යුතුයි. නිදසුනක් ලෙස කැස්ස, සෙම්ප්‍රතිශ්‍යා උණ වැනි රෝගවලට ගෙන ආ බෙහෙත් හිතූ මතේට වෙනත් අයට දීම නොකළ යුතුයි.ප්‍රතිජීවක ඖෂධවලින් අතුරු ආබාධ ඇතිවිය හැකි ද?ඇතැම් ප්‍රතිජීවකවලින් ආසාත්මිකතා ඇතිවිය හැකියි. පලු දැමීම, කැසීම, හුස්ම ගන්නට අපහසුව වැනි ලක්ෂණ ඇතිවිය හැකියි. එන්නත් විදීමේ දී ඇතැම් විට ආසාත්මිකතා ඇති වන්නට පුළුවන්. නිදසුනක් ලෙස පෙනිසිලින් කාණ්ඩයේ ඖෂධ වන ඇමොක්සිලින්, ඇමොක්සිසිලින්, ක්ලොක්සසලින් වැනි ඖෂධ ඇතැමුන්ට ආසාත්මිකතා දක්වනවා.එවිට කළ යුත්තේ කුමක් ද?වහාම ඒ බව වෛද්‍යවරයාට පවසා ඒ වෙනුවට ලබා ගත හැකි වෙනත් ඖෂධ ලබා ගත යුතුයි. එන්නත් කරන්නට පෙර තමා යම් යම් දේට ආසාත්මිකතා දක්වන බව වෛද්‍යවරයාට හෝ හෙදියට පැවැසීම ඉතා වැදගත්.කොළඹ වෛද්‍ය පීඨයේඖෂධ විද්‍යා අංශයේ ප්‍රධානීකායික රෝග පිළිබඳ විශේෂඥ වෛද්‍ය මහාචාර්ය ප්‍රියදර්ශනී ගලප්පත්තිසාගරිකා දිසානායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=am1309083</link>
    <topic>අම්මයි තාත්තයි වෙන් කළාට දුව ආච්චිගෙන් පළිගනී</topic>
    <author/>
    <content>අම්මයි තාත්තයි වෙන් කළාට දුව ආච්චිගෙන් පළිගනීරංජිත් හා ධම්මිකා අප වෙත පැමිණයේ ඔවුන්ගේ එකම දරුවා වූ අනුශ්කාගේ අධ්‍යාපන දුර්වලතාව සඳහා උපදේශන සේවාවකටයි. ඔවුන් වත් පොහොසත් කම් වලින් යුත් පවුලක් විය. සැමියා වන රංජිත් ද පෞද්ගලික ආයතනයක රැකියාවක නිරතව සිටී.මවුපියන්ගේ ප්‍රධානතම ප්‍රශ්නය වී තිබුණේ තම එකම දුව දැන් එන්න එන්නම අධ්‍යාපනය අතින් දුර්වල බවත් නොගැළපෙන යාළුවන් සමඟ ඇසුරට යන බවත්ය. මේ පිළිබඳව ඇයට අවවාද කිරීමට යෑමේදී අධික ලෙස කෝපයට පත්ව මව සමඟ මෙන්ම ආච්චී සීයා සමඟ දබර කර ගන්නා බවද ඔවුහු කියා සිටියහ. මෙවැනි දබරකාරී අවස්ථාවන් වලින් පසුව අනුශ්කා බොහෝ විට තම කාමරයට ගොස් දුක් වන බව දෙමවුපියෝ පැවසූහ. ‍“මේ ඉන්නෙ අපේ එකම දරුවා. ඉතින් අපිට ඕනෙ මෙයාට හොඳින් උගන්වන්න.” මේ ආකාරයට පවුලේ උදවිය සමඟ අපි බොහෝ වේලාවක් සාකච්ඡා කළෙමු. අනුශ්කා තම මවට තුරුලු වී ඉතා ආදරණීය ලෙස සිටියාය. අනුශ්කා අප සමඟ පැවසුවේ තමාට කිසිඳු ප්‍රශ්නයක් නොමැති බවයි. පාසලේ සියලු දෙනාම ඇසුරු කරන බවත් පාඩම් කිරීමට ගත් විට සිත එකඟ කර ගත නොහැකි නිසා ඉගෙනීම පසුබසින බවද ඇය කියා සිටියාය.ඔවුන්ගේ හැසිරීම් විලාශය හා කතා බහ අනුව මේ පිළිබඳව හොඳින් නිරීක්ෂණය කළ මා හට හැඟී ගියේ ඔවුන් යම් යම් දේවල් වසං කොට කතා කරන බවයි. පසුව මම අනුශ්කා සමඟ ඇගේ දුර්වලතා පිළිබඳව තනිව සාකච්ඡා කළෙමි. දෙමාපියන් පිළිබඳව විස්තර කතා කිරීමේදී පියා පිළිබඳව වැඩි විස්තර නොපවසන්නට ඇය වග බලා ගත්තාය.අනුශ්කාට කේන්ති යෑම ඇති වී තිබුණේ ඇගේ මව, ආච්චී සහ සීයා සමඟයි. බොහෝවිට ඇය තමාට වඩා දුප්පත් යාළුවන්ව ඇසුරු කිරීමට ප්‍රිය කළාය. එම තත්වයට හේතුව ඇය දැන නොසිටි අතර සමහර අවස්ථා වලදී සිදු වූ දේ දැන සිටියාය. ඉහත කරුණු අනුව මා අවබෝධ කර ගත්තේ අනුශ්කා යම් යම් හේතූන් මත මානසිකව කඩා වැටෙමින් සිටින බවයි. මෙම තත්වයට හේතුව ඔවුන් නොපවසන බැවින් එය හාර හාරා සෙවීම අපගේ වගකීම නොවේ. නමුත් දරුවාගේ තත්වය පිළිබඳව සොයා බැලීම සඳහා මෝහන ප්‍රතිකාරයක් ඊට අවශ්‍ය වුවද අනුශ්කා ඊට තදින්ම අකමැති විය. කරුණු පැහැදිලි කිරීමෙන් පසු ගැඹුරු සංයමය තත්වයකට පත් කරන බව පවසා ඇය සමඟ සාකච්ඡා කොට සැහැල්ලුකරණයකට පත් කරනු ලැබුවාය. වාසනාවකට මෙන් ඇය නොදැනුවත්වම ඉතා ඉක්මනින් මෝහන නිද්‍රාවකට පත් වූවාය. ඇගේ ඉගෙනීමේ දුර්වලතා මෙන්ම හැසිරීම් රටා වෙනස් වීම ආරම්භ වී තිබුණේ පාසලේ 4 වන ශ්‍රේණියේදී බැවින් සිත එම වයස කරා යොමු කරන ලදි.මෙම කාල සීමාවේදී පවුලේ තොරතුරු හා වාතාවරණය පිළිබඳව විමසමින් සිටියදී අනුශ්කා හදිසියේම කලබල වූවාය. “මට උන්ව පේන්න බෑ. උන් ඔක්කොම එකතු‍ වෙලා මගෙ තාත්තව එලෙව්වා.” අනුශ්කාගේ මෙම කතාවත් සමඟ රංජිත්ගේ සහ දමිතාගේ මුහුණු සම්පූර්ණයෙන් වෙනස් වූ බව මම දුටිමි. නමුත් කරුණු විමසීම දිගටම කරගෙන යන ලෙස ඔවුහු මට පැවසූහ.“ඉතින් ඔයාගෙ තාත්තානෙ මේ ඉන්නෙ.”“නෑ ඒ ඉන්නෙ ම‍ගෙ තාත්තා නෙමෙයි. මගෙ තාත්තාගෙ නම රුවන්. අම්මායි ආච්චියි සීයයි එකතු වෙලා මගෙ තාත්තා එලෙවුවා. ඔය ඉන්නෙ ඔය ගෑනිගෙ දෙවනි මිනිහා. අම්මා තාත්තාගෙන් දික්කසාද වුණාට පස්සෙ රංජිත් අංකල් අපේ ගෙදර ආවා ගියා. යාළුවො වගේ තමයි හැමෝටම ඇ‍ඟෙව්වේ. ඇත්තටම රංජිත් අංකල් හොඳයි. නමුත් එයා මගෙ තාත්තා නෙමෙයි. එක දවසක් අම්මා රංජිත් අංකල්ගෙ කාමරේට නිදාගන්න යනකොට තමයි කිවුවෙ එයා රංජිත් අංකල්ව බැඳලා ඉන්නෙ කියලා. මට ඔය හැමෝගෙන්ම පළිගන්න හිතෙනවා.”“ඉතින් මොකද ඔයා අර වයසක ආච්චි හා සීයා එක්ක තරහ වෙලා ඉන්නෙ.”“ඒ දෙන්නා තමයි මගෙ තාත්තාව අම්මාගෙන් දික්කසාද කරන්න උත්සාහ කළේ. නිතරම තාත්තාගෙ වැරදි අඩු පාඩු කතා වෙලා අන්තිමට මට ආදරය කරපු මගෙ අම්මාවත් මගෙන් උදුරලා රංජිත් අංකල්ට දුන්නා. මාව තනියම දාලා අවුරුදු 3 කට ඕස්ට්‍රේලියා යන්න ඒ දෙන්නාට උදව් කළෙත් ඔය ආච්චියි සීයයි තමයි. අම්මා රංජිත් අංකල් එක්ක එක කාමරයට ගිය දවස තමයි මගේ ජීවිතේ දුකම දවස. එදා ඉඳලා මට මේ හැම දෙයක්ම එපා වුණා” යැයි කියමින් අනුශ්කා හඬා වැටෙන්නට විය.“ඉතින් මොකද ඔයා ඉගෙන ගන්නෙ නැතුව දුප්පත් යාළුවො ඇසුරු කරන්නෙ.”“පළිගන්න. ඇයි ආච්චි වගේම මගෙ අම්මාත් කිව්වෙ මගෙ තාත්තා නූගත් වගේම දුප්පත් කියලනෙ. මං ඒ වගේ අය ආශ්‍රය කරන්නෙ ආච්චිගෙනුයි අම්මාගෙනුයි පළිගන්න.”මේ ආකාරයට අනුශ්කා ඇගේ ජීවිතේ බොහෝ දේ අප හා පැවසුවාය. රංජිත් හා දම්මිකා ඒ සියල්ල සනාථ කළහ.පසුව දම්මිකා නම් වූ මේ 35 හැවිරිදි මව අප සමඟ පැවසුවේ අ.පො.ස. උ.පෙ. හදාරමින් සිටියදී රුවන් නම් වූ එම පාසලේම ඉගෙනුම ලැබූ කඩවසම් තරුණයා සමඟ පෙමින් බැඳුණු බවයි. පසුව දෙමාපියන්ගේ ආශිර්වාදය මැද මේ යුවළ විවාහ වී ඇත. නමුත් රුවන් දම්මිකාගේ පවුලට වඩා ධනයෙන් හා උගත්කමින් අඩු විය. පෞද්ගලික රැකියාවක් කරමින් රුවන් එම පවුල නඩත්තු කොට ඇත. දම්මිකාගේ නිවසේ පදිංචි වී සිටි මේ යුවළට ඇනුම් බැණුම් මැද වුවද දෙමාපියන් උදව් පදව් කර ඇත. දම්මිකාගේ දෙමාපියෝ උඩඟු අය වූහ. ඔවුහු නිතර නිතර දම්මිකාගෙත් රුවන්ගෙත් නොගැළපීම ගැන කීහ.මේ ආකාරයට කල් ගෙවෙද්දී දම්මිකාගේ පියාගේ මැදිහත් වීමෙන් රුවන්ට වි‍ෙද්ශ රටක රැකියාවක් ලැබිණි. මේ වන විට අනුශ්කා ඉපදී සිටියාය. රුවන්ගේ විදෙස් ගත වීමත් සමඟ දම්මිකා ව්‍යාපාරයක් පටන් ගෙන ඇති අතර එහිදී දෙමාපියන් විසින් රංජිත්ව දම්මිකාට හඳුන්වා දී ඇත. මේ යුවල බොහෝ කාලයක් මිතුරන් සේ ඇසුරු කර තිබිණි. දම්මිකාගේ දෙමාපියන් රංජිත්ගේ හොඳ නිතර නිතර කතා කළේය. ඇත්ත වශයෙන්ම රංජිත් හොඳ ගති ගුණ වලින් හෙබි අයෙකි. මේ අතරේ රුවන් නැවත ලංකාවට පැමිණි පසු රංජිත් පිළිබඳව දැන ගන්නට ලැබී ඇත.මේ හේතුව නිසා නිතර නිතර නිවසේ ප්‍රශ්න ඇති වන විට දම්මිකාගේ දෙමාපියන්ගේ ද මැදිහත්වීමෙන් මේ යුවලගේ දික්කසාදය සිදු විය. රුවන් දම්මිකා විවාහය අවසන් වීමත් සමඟ අනුශ්කා හට සිදුවූයේ මව හා ආච්චී සීයා සමඟ තනි වන්නටය. මේ සිදුවීම් වන විට ඇය පාසලේ හය වසරේ සිසුවියක්ව සිටියාය.තව ටික කාලයක් යත්ම දම්මිකා දෙමාපියන්ගේ පූර්ණ ආශිර්වාදය මැද රංජිත් සමඟ හොර රහසේම විවාහ වූවාය. එය එසේ කරනු ලැබුවේ උත්සවයක් මැද විවාහ වුවහොත් එය අනුශ්කාට දරා ගත නොහැකි වන හෙයිනි. පසුව දම්මිකාගේ පියාගේ උපදෙස් මත මෙම සිදුවීම අනුශ්කාට බලනොපාන ලෙස මේ යුවල විදෙස් ගත වී සිටියහ. එමකාල සීමාව තුළ අනුශ්කාගේ සියලු ඕනෑ එපාකම් සොබා බැලුවේ ආච්චි හා සීයා විසිනි. මව හා සුළු පියා තමා අතහැර විදේශගත වීමත් සමඟ අනුශ්කාගේ ජීවිතය සම්පූර්ණයෙන්ම වෙනස් විය. ඉගෙනීමට තිබූ උනන්දුව අඩු විය. මවගෙන් හා ආච්චි සීයාගෙන් පළිගැනීමට ඇගේ සිත නිතර කරදර කළාය. ඇය ටිකෙන් ටික දරුණු වූවාය.කාලය ගෙවී යත්ම උසින් මහතින් වැඩුණු අනුශ්කා තම ආච්චිට හිතේ හැටියට ගුටි බැට දුන්නාය. ගෙදර පාලනය ඇය‍ වෙත පැවරුණි. පාසලේදී වුවද සීයා ආච්චි අකමැති අය සමඟ ඇය ඇසුරට වැටුණාය. පසුව දම්මිකා හා රංජිත් ලංකාවට පැමිණි අතර දුව සමඟ සතුටින් සිටීමට උත්සාහ දැරුවද සිදු වූයේ දම්මිකාට දුවගෙන් ගුටි බැට කෑමටයි. ඔවුන් අප වෙත යොමු වී තිබුණේ මේ තත්වය යටතේය.සියලු කරුණු සොයා බැලීමෙන් පසු අප අනුශ්කා වෙනුවෙන් මෝහන ප්‍රතිකාර කිහිපයක් හා උපදේශන සැසි වාර කිහිපයක් පවත්වන ලදි. මේ සඳහා රංජිත්ගේ සහාය අප හට නොඅඩුවම ලැබුණි. දම්මිකා හා ඇගේ දෙමාපියන් ගැනද යම් යම් කරුණු ගැනද ඔවුන්ගේ අදහස් වෙනස් කිරීම සඳහා අවශ්‍ය උපදේශන සිදු කරන ලදි. මාස කිහිපයක් තුළදී යහපත් තත්වයට පත් වූ අනුශ්කා ඉගෙනීම් කටයුතුවල හොඳින් නිරත වෙන්නට වූවාය. පවුලේ අයද ඇයට පෙර දාට වඩා දැනෙන පරිදි ආදරය කරන්නට වූවාය.ඔබ විසින් ගන්නා කෙටි කාලීණ අනුවණ තීරණ ඔබට මෙන්ම දරුවන්ටද පවුලේ අයටද පොදුවේ සමාජයටද අහිතකර ලෙස බලපානු ඇත. දෙමාපියන්ගේ හැසිරීම් රටාව විවාහ වී දික්කසාද වන කරුණු කුඩා දරුවන්ගේ පැවැත්මට ඉතා තදින් බලපාන බව නොරහසකි. දරුවාට අවශ්‍ය සැප සම්පත් ලබා දීමටත් මනා පෞර්ෂයකින් හෙබි දරුවෙකු සමාජයට බිහි කිරීමටත් මානසික සමබරතාවය දරුවාගේ ශාරීරික හා මානසික වර්ධනය කෙරෙහි ඉතා තදින් බලපානවා ඇත.මනෝ විද්‍යා උපදේශකමේජර් සුසන්ත ද සිල්වා (විශ්‍රාමික)කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=ay1309081</link>
    <topic>රේන්ද, බොත්තම්, නූල් බෝල ගෙනත් තාත්තාගේ ෆාමසියේ කොනක තියාගෙන වික්කා</topic>
    <author>ඉනෝකා සමරවික්‍රම</author>
    <content>කොළඹ ඩී.ඇස්.සේනානායක විද්‍යාලයේ ඉගෙනුම ලැබූ ගැමුණු වීරවර්ධන උසස් පෙළ විභාගයට පෙනී සිටීමෙන් පසුව තමාගේම කියා ව්‍යාපාරයක් ආරම්භ කිරීමට සිතුවේය. ගැමුණු ව්‍යාපාර කිහිපයකටම අතගැසුවේය. එහෙත් ඉන් එකක්වත් සාර්ථක වුයේ නැත.ඔහු ඇඟලුම් කර්මාන්තය පිළීබඳව ඩිප්ලෝමා පාඨමාලාවක් ද හදාරා සිටියේය. එහෙත් ඔහු කළ කිසිම දෙයක් සාර්ථක නොවූ තැන ඊළඟට කරන්නේ කුමක්දැයි කියා සිතා බලන්නට වූයේය.“ඔය වැඩේ හරියන්නේ නැහැ රස්සාවක් කරන්න” ගැමුණුගේ පියා ඔහුට කීවේය.පරම්පරාවෙන්ම ඖෂධවේදීන් ලෙස රැකියාව කරගෙන ආ ගැමුණුගේ පියාට ඒ වන විට බොරැල්ලේ ෆාමසිය නමින් ඔසුසලක් තිබිණි. ඒ ඖෂධ හලේම පසෙක පුංචි වීදුරු අල්මාරියක අලුතින් යමක් පටන් ගන්නට ඔහු ඊළඟට සිතුවේය.‍"ෙම් කාලේ අපෙ අම්මට ඕන වුණා මුළු ගෙදරම තීන්ත ආලේප කරන්න. අම්මා ඊට බාස්සුන්නැහැලාගෙන් මිල ගණන් කැ‍ඳෙව්වා. අම්මට එක් බාස් උන්නැහේ කෙනකු කියල තිබුණා ඒ වැඩේට රුපියල් තිස්දාහක් යනවා කියලා. මම තව යාළුවෝ දෙන්නෙක් එකතු කරගෙන අපේ ගෙදර රුපියල් 15,000 කුලියට තීන්ත ආලේප කළා. ඒ මුදලින් මට ලැබුණ රුපියල් පන්දාහෙන් මම රේන්ද, නූල්බෝල, බොත්තම් ආදිය ගෙනාවා.තාත්තාගෙම ෆාමසියේ පැත්තකට වෙන්න තැනුව පුංචි වීදුරු අල්මාරියේ දාලා මම ඒවා විකුණුවා. සාමාන්‍යයෙන් දවසට රුපියල් සියයක් එකසිය පනහක් විතර ලැබුණා. ටික කාලයක් යන විට පොඩි දියුණුවක් තිබුණා.”මේ කාලය වන විට ඔහු කිහිපවරක්ම පරණ ෆාමසිය කඩා අලුතින් ඉදිකරමු යැයි සිය පියාට නිතර නිතර ඇවිටිලි කරන්න විය. පුතුට කන්දුන් පියා ෆාමසිය අලුතෙන් ඉදිකළේය. අලුතින් ඉදිවූ ගොඩනැඟිල්ලේ පුංචි තීරුවක ෂෝකේස් දෙක තුනක් දමා ඔහු තම ව්‍යාපාරය අලුත් කළේය. ටික කලක් ඇවෑමෙන් ඔහුගේ ව්‍යාපාරයට සේවකයෝ දෙදෙනෙක් ද එක්වූහ.“ඒ කාලේ ‍වන විටත් බොරැල්ලේ තවත් මෙවැනි කඩ තිබුණා. නමුත් මට ඕන වුණේ දෙන්න පුළුවන් ඉතාම අඩු මිලට පාරිභෝගිකයන්ට බඩු ලබාදීමටයි. ක්‍රමයෙන් අපේ වෙළෙඳසලට තව තව අලුත් නිපැයුම්, සුවඳ විලවුන් වර්ග ආදිය එකතු වුණා. ව්‍යාපාරය ක්‍රමයෙන් පුළුල් වීමත් සමඟ එයට නමක් අවශ්‍ය වුණා. සුභානි ඒ කියන්නේ මගේ බිරියගේ අයියා ප්‍රණීත් තමයි මගේ ව්‍යාපාරයට ‘සවීණා’ කියන නම තැබුවේ.”සවීණා යනු වීනස් දෙවඟන යන තේරුමයි. කාන්තාවන්, තරුණියන්, හැඩවැඩ කිරීමට විවිධ දේ අලෙවි කරන ‘සවීණා’ අද බොරැල්ලට පමණක් සීමා වී නැත. ඔවුන්ගේ ශාඛා කිරිබත්ගොඩ, මහරගම, නුගේගොඩ නගරවල ද ඇත. සේවකයන් දෙදෙනෙකුගෙන් ඇරඹි ‘සවීණා’ ව්‍යාපාරයේ මේ වන විට සේවක සංඛ්‍යාව එකසිය පනහකට වඩා වැඩිය.එදා මාල , වළලු, සුවද විලවුන්, රූපලාවණ්‍යයට අවශ්‍ය බොහෝ දේ පමණක් අලෙවි කළ සවීණා අද විදේශයන්හි නිපදවෙන උසස් තත්ත්වයේ බොහෝ රූපලාවණ්‍ය ද්‍රව්‍යවල ශ්‍රී ලාංකීය නියෝජිතයා ද වෙයි.“ජර්මානු නිෂ්පාදනයක් වන රූපලාවණ්‍ය හා වෙස්ගැන්වීමේ කලාවේ ද භාවිතා වන බොහෝ දේ නිෂ්පාදනය කර බෙදා හරින්නේ කේලෝන් නාමයෙන්. මෙය වසර හැටකට පමණ වඩා පැරණි ව්‍යාපාරයක්. ඒ වගේ මේ වන විට ලෝකයේ රටවල් අනූවක පමණ කේලෝන් නිෂ්පාදන බෙදාහැරෙනවා. මම අවුරුදු හතරහමාරක් තිස්සේ මෙම ආයතනය සමඟ කතාබහ කළා. එක්වරක් ඉතාලියට ගියා. තවත් වරක් හොංකොං ගියා. අවසානයේ මට කේලෝන් නිෂ්පාදන බෙදාහැරීමේ නියෝජිතයා ලෙස පත්වීමට පුළුවන්කම ලැබුණා. මේ වනවිට ලංකාවේ කේලෝන් නිෂ්පාදන හයසියයක් පමණ තිබෙනවා.”ඔහු කේලෝන් හි නියෝජිතයා වනවාට අමතරව වියානා වෙළෙඳ නාමය යටතේ නිය ආලේපන, තොල් ආලේපන පමණක් නොව පැහැපත් සමක් සඳහා ආලේපන වර්ග ආදී රූපලාවණ්‍ය ‍ක්ෂේත්‍රයේ භාවිතා කෙරෙන බොහෝ වර්ගයන් නිෂ්පාදනයට යොමුව සිටී.“මේ වන විට අපි වියානා නිෂ්පාදන වෙළෙඳපළට නිකුත් කර තිබෙනවා. අපට මේ සඳහා සෞඛ්‍ය අමාත්‍යාංශයේ අනුමැතිය ලැබී තිබෙනවා. විශ්වවිද්‍යාල‍ෙය් රසායන විද්‍යාව පිළිබඳ උපාධිධාරීන් පිරිසක් සමඟ තමයි අපි මේ කටයුත්ත කරගෙන යන්නේ. ඉතාමත් ලස්සන, සියලු දේම සපිරි, සෞඛ්‍යාරක්ෂිත නිෂ්පාදන පෙළක් රූපලාවණ්‍ය ක්ෂේත්‍රයට බෙදාහැරීම සඳහා අවශ්‍ය පසුබිම අපි මේ වන විට සලසා තිබෙනවා. ඒ වගේම ඒ සඳහා විවිධ අත්හදාබැලීම් කර තිබෙනවා.”නුදුරු දිනෙකදී කුරුණෑගල හෙරලියාවල කර්මාන්තපුරයේ ආරම්භ කර ඇති නිෂ්පාදනාගාරය විවෘත වනු ඇත. වසර විසිතුනක් පමණ පැරණි ‘සවීණා’ නාමය තවත් අලුත් දේ පාරිභෝගිකයන්ට උරුමකර දීමට පසුබිම සකසා ඇත. දිගුකල් පවතින ඉමිටේෂන් අගස්ති මාල වළලු නිෂ්පාදනය ද ආරම්භ කර තිබේ.ව්‍යාපාරික ජීවිතයේ දිගු ගමනක් යාමේ අරමුණින් ඔහු එදා කුඩා තැනකින් තම ව්‍යාපාරික ජීවිතය ඇරඹුවේය. එහි අවසානය කුමක් වේදැයි එදින ඔහු නොසිතුවේය. එනමුදු ඔහු තම ආයතනය මඟින් නිපදවනු ලබන වියානා නිෂ්පාදන මෙරට තුළ පමණක් නොව ලෝකයටම ගෙනයාමට බලාපොරොත්තුව සිටී.“ඕස්ට්‍රේලියාව දැනටමත් ‘වියානා’ නිෂ්පාදන ගැනීමට එකඟව සිටිනවා. ඒ කාලේ ඉඳලම මගෙ අදහසක් තිබුණා ලස්සන සාප්පුවක් දාන්න ඕන කියලා. මගේ ඒ සිහිනය සැබෑවුණා. මගේ සිහින සැබෑවීම පිටුපස හිටියේ මගෙ අම්මා. බිරිය සුභානි අදටත් උදේ වරුවට ආයතනයට එනවා. මේ සෑම දෙයක් පිළිබඳව වගකීමෙන් කටයුතු කරනවා. ඒ වගේම තමයි මං කවදාවත් තනි තීරණ ගන්නේ නැහැ. මං මගේ කළමනාකරුවන් සමඟ කතාබහ කරල තමයි තීරණ ගන්නේ.”ව්‍යාජ වෙ‍ෙළඳ නාමයන්ට රැවටී නොමඟ නොයෑමටත් රූපලාවණ්‍ය ද්‍රව්‍ය නිසි අයුරින් භාවිතා කරන්නේ කෙසේද යන්න පිළිබඳවත් ඔහු නොමිලේ පාඨමාලා පවත්වයි.‍‍එදා සිහිනයක්ව පැවැති ලස්සන සාප්පුවක්වෙනුවට අද ඔහුට ‘සවීණා’ වෙළෙඳසල් ශාඛා හතරක්ම ඇත.ඉනෝකා සමරවික්‍රමඡායාරූප - විමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=ay1309082</link>
    <topic>හිරිමල් හිරු</topic>
    <author/>
    <content>රසවිඳ අවසන් අයිස් පලමක ඉවත ලන කෝටුවකි ආදරයනිට්ටඹුව චමෝදිසත්සරා තිලකරත්නජනේලය අසලට වී මා එනතුරුබලා සිටියාද සැමදා?.. දිනකදී එක් වූවා අප නොසිතූ ලෙස එදා... බෝනික්කියක් දී ඔබ සෙල්ලම් බඩුවල තුරුලට වී නිදා සිටීමට ගියාදෝ මා හැර දා ....බිංගිරිය නිල්මන්ති චමත්කාරිගොම මැටි ගෑ බිත්තිය මත ඉඩෝරයට ඉරිතැළුණ ජීවිතයේ කටුක බවින් නොසැලී සිටියා පිදුරු සෙවිලි සිදුරු තුළින් වැසි බිඳු හිස මත වැටුණා අහිතක් නෑ අපේ හිතේ ඉවසා සිටියා කුස්සි කොනේ ළිප් ගල මත කරවෙන රොටිවල සුවඳට ඉව අල්ලන නාස් අගින් කුසගිනි නිව්වා දැනෙන හැ‍ඟෙන සිතුවිලි මැද රාත්‍රියේ නිදි පැදුරෙන් ගෙපැලට එන සඳමඬලට ආදරේ කරා...!ගාල්ල ඩිල්ෂා ප්‍රබෝදිනීවියළී මැකේ දෙතොලේ මල්පැණි සුවඳ කඳුළු වලින් බොඳ වේ වත්සුනු මුවඟ ඔබ නැති සොවින් වැලපේ නළලත තිලක ගිනිගෙන දැවෙයි මිනිමෙවුලේ මිහිරනාත්තන්ඩියේ දිලූපා චතුරානිවිසල් පාර දිහා බලාගෙන හිටියා. නිම්නා අලුත් ම කාර් එක නවත්තලා හායි කියාගෙන ළඟට ආවා. දවසකට තාත්තගේ කාර් එක තව දවසකට අක්කගේ එක. සමහරදාට ෆැක්ට්‍රි එකේ එක. විසල් ඒ ටික හිතෙන් හිතන කොටම, අද නම් මගේ ම එක කියලා නිම්නා කිව්වා.“ගත්තද?”“ම්”“බර ගාණක්ද‍”“එච්චර නෑ.”ඒ වුණාට විසල්ට නම් ඒ වගේ කාර් එකක් හීනයක් නෙවෙයි. හීනෙනුත් බයවෙන තරමේ එකක්. යමුද රවුමක් කියලා නිම්නා යතුර අතට දුන්නා. ශිල්ප දක්වන්න ඒ වෙලාවේ ආස හිතුණේ නෑ.“ඔයාම යන්” විසල් කීවා.‍“කොහෙටද යන්නේ?”ආයෙමත් විසල්ට භීත හීනේ පෙනුණා. නිම්නලා යන හෝටලයකට යන්න විසල්ට මාස බාගෙක පඩිය වියදම් වෙයි. ඒ වුණත් බෑ කියන්නයැ.නිම්නා කාර් එක සුපර් ක්‍රොස් වේගයෙන් ගත්තා. ඒත් ස්පීඩ් කරන්න එපා කියන්නයැ.“බය වුණා ද”නිම්නා කාර් එක නැවැත්තුවේ මුහුද අද්දර පුංචි රෙස්ටුරන්ට් එකක් ළඟ. සීයයට හැත්තෑ පහක් අවකාශයට විවෘත වුණා.“මෙතැන හොඳද?”විසල්ගේ යටිබඩ පැත්තෙන් ආව දැවිල්ල නතර වුණේ ඒ වෙලාවේ.“මොනවද බොන්නේ?”“ඕන දෙයක්”නිම්නා ඕඩර් කළේ ෂොර්ට්ටීස් එක්ක නෙස්කැ‍ෆේ දෙකක්.“මෙතැන හරි පිරිසිදුයි. ගාණත් මනුස්සයෙකුට දරා ගන්න පුළුවන්. විසල්ගේ හිතේ බය අඩුම අඩු වුණා. නිම්නා මොනර කොළවලින් ශිල්ප දක්වන කෙනෙක් නොවුණ එක හොඳයි.“මට ඔයාට දෙයක් කියන්න තියෙනවා” විසල් කීවා.“ඉතිං, කියන්න බලන්නÓ‍“ඔයයි, මමයි අහසයි පොළොවයි වගේ.”“ගණන් ගන්න එපා. මට අර වැඩකාර කෙල්ල එක්ක මාර තරහයි.”“මොන?”“ඇයි ළමයෝ, අහස ඉස්සර තිබුණේ පො‍ළොවට කිට්ටුවෙන්ලුනේ. මාලිගාවේ සේවිකාවක් මිදුල අතුගාන කොට ඉඳල අහසේ වදිනවලු. මේ කෙහෙල්මල කියලා ඉදලෙන් ඇන්න පාරටලුනේ ලැජ්ජාවට අහස උඩට, උඩට යන්නේ අදටත් නවතින්නේ නැතුව.විසල් නිම්නා දිහා බැලුවා. ඇස් දෙකේ දඟකාරකම උතුරනවා.“ඉතිං”“කිතුල්”“ඇහැළ මහට පිටි”“මේ ඇහැළ මාසෙද?”“ඔයා ගාව ඉන්න කොට මට දවස්, සති, මාස මතක නෑ. ඒ මොහොත විතරයි මතක.”“ඒ මොහොත පෙණ බුබුළක් වගේ විනාශ වෙයිද?”“එහෙම වෙන එකක් නෑ.”“වුණොත්”“අනේ විසල්, අපට එකතු වෙන්න බෑ. අපි සහෝදරයෝ වගේ ඉමු කියලා මෙසේජ් එකක් එවන්නම්.”මේ සේරම කියන්නේ දඟකාර නිම්නද?විසල්ට තියෙන්නේ උගත්කමින් ලද තානාන්තරය විතරයි. නිම්නා කිරෙන් කාලා පැණියෙන් අත හෝදන්න පුළුවන් පවුලක. දෙන්නා හඳුනා ගත්තේ යාළුවෙක්ගේ චිත්‍ර ප්‍රදර්ශනයකදී. ඒක මේ තරම් දුරයයි කියලා කවුද හිතුවේ.“අපි වෙරළ දිගේ ඇවිදගෙන යමුද”“කොච්චර දුරටද?”“කාටවත්ම පේන්නේ නැති දුරකට.”“මට එච්චර පිස්සුවක් නෑ. ලෝකෙන් වසන් වෙන්න අපි වැරැද්දක් කරනවායැ.”“ඒක තමයි. මහත්තයාගේ දහිරිය උරගා බලන්න තමයි මම ඕවා කියන්නෙ.”කවුරු හරි ගෙදරට කිව්වොත් එහෙම උරගා බලන්න නෙමෙයි වෙන්නේ, උරගයා පෙනේ කරන හැටි තමයි බලන්න වෙන්නේ.”“ඒවට මම බය නෑ.” නිම්නා හිනා වුණා.“ඉර බහින්න ළඟයිනේ?”“ළඟයි නෙවෙයි. ඉර බැහැලා.”“මම වැඩක් කියන්නද?”“කියමු බලන්න”“අපි අහස දිහා බලා ඉමු”“මොකටද”“බලා ඉමුකෝ. ඉස්සර වෙලාම පායන තරුව දිහා බලාගෙන ප්‍රාර්ථනාවක් කරොත් හරි යනවාමයි.ආලෝක වර්ෂ ගණනාවකට එහා තියෙන තරු ගොන්නෙන් එකක් ඉස්සර වෙලාම පෙනෙනවා කියන එක මොනතරම් මායාවක් ද? ඒ පණ්ඩිත වාක්‍ය කියන්න විසල්ට හිතුණේ නෑ. ආදර සන්ධ්‍යාව විනාශ වුණොත් එහෙම.“ඔන්න විසල්, පේනවා නේද? ඔයා හිතන දේ ඉල්ලන්න.විසල් නිම්නා දිහා බැලුවා. නිම්නා තරුව දිහා බලාගෙන තොලෙන් මොනවද ප්‍රාර්ථනා කරනවා.විසලුත් තරුව දිහා බලාගෙන ප්‍රාර්ථනාවක් කරා.“හරි ද විසල්? මම ප්‍රාර්ථනා කළේ කිසිම කරදරයක් නැතුව ඔයා මගේ මගේ ම වෙන්න කියලා.”“මාත් ඒකම තමයි ප්‍රාර්ථනා කළේ” විසල් කීවා.සමාවෙන්න නිම්නා, මට ‍එහෙම හිතුණෙ නෑ. මම ප්‍රාර්ථනා කළේ අම්මගේ පපුවේ අමාරුව සනීප වෙන්න කියලයි, නංගිට හොඳ තැනකින් කටයුත්තක් හරි යන්න කියලයි විසල් ඒ ටික කීවේ හිතෙන්.“අපි යමුනේ. නිම්නා හරිම සතුටෙන්.”“යමු.”බදුල්ලේ ලීලා විජේරත්න  Ralla Numba namRalla darasitinawerala mamai“පුතා... පුතා... පුතා... ඕන වේලාවක ඔයාගෙ අම්මට ‘පුතා’ කියනවට වඩා වෙන වැඩක් නැහැනෙ.”“ඔන්න ඉතිං පටන් ගත්තා. අම්මා පුතාට, පුතා නොකියා වෙන මොකක් කියන්නද?”“ඔයාට මම මොනවා හරි කිව්වොත් ඇහෙන්නෙ නැහැ. ඇහුණත් නෑහුණ වගෙ ඉන්නවා.”“අනේ පුතේ. ඔයාලට කරදරයි මම හිටියොත්. මාව අක්කලගෙ ගෙදරට ගිහින් ඇරලවන්න.”“එක්ක යන්න අනේ. එහෙත් ඉන්න කැමැති ඇතිනෙ.”“එහෙනම් අම්මා ලෑස්ති වෙන්න. ටික දවසක් ඉඳලා එන්න බැරියැ.”තම කුසින් බිහි කළ දියණියට ද මව කරදරයක් වෙලා.”“අම්මා මහගෙදරයි ඉඩමයි දුන්නෙ මල්ලිටනෙ. ඉ‍ඩමෙන් එන ආදායමෙන් පංගුවක් අම්මටත් අයිතිනෙ. අපිට නම් මාසෙ පඩිය විතරයි. ඒක සති දෙකට ඉවරයි.”දුවගේ කියැවිල්ල ඉවරයක් නැති තැන අම්මා පුතාට කතා කළා.“පුතේ ඔයාලා හැමෝටම මාව කරදරයක්‍. මම කැමැති නැහැ කාටවත් බරක් වෙන්න. මාව ඔය වැඩිහිටි නිවාසෙකට ඇරලන්න. තව එතන මම වගෙ අය ඉන්නවානෙ.”ඇය අතීතය සිහි කළා ය. දරුවන් හදා වඩා සියල්ල බාරදුන් පසු බොහෝ මවුපියන්ට සිදුවනුයේ මේ ටිකනෙ. එක අතකින් මේ ජීවිතය නිදහස්. සැහැල්ලුවෙන් මැරෙන්න පුළුවන් කීවත්, දරුවන් සිහි නොකර ඉන්නේ කොහොමද? ඒත් දරුවන්...?කඩවත සුජාතා ගුණවර්ධනසිත අද්දර හිඳ හංකිති කවනා ඔබේ කැල්මෙන් මා කුල්මත් කරලූවා කෙසේ කියන්නද මා දමා යන්නයයි කියා නොහැකි මා හට ඔබ රඳවන්න තවත් නමුදු මා සිත රිදුම් දෙයි සිතේ ඇති දේ කීමට නොහැකිව ඔබට ඔබේ නෙතු තරමටම ඔබ අහිංසක බව මා දනිමි හොඳින්ම ඒත් මා නතර වී ඇත දෙහදක මැදිවී කුමක් කරන්නද මං කියන්න මා හටකොළඹ රවීලස්සනට හැඳ පැලඳ ආලේප සුවඳ විලවුන් ගල්වා ජේත්තුවට හැඩ ගැන්වූ මඟතොට ඇති සොයුරනට රැවටෙන තරුණියෝ  මොරැන්නේ චමිලා  සොඳුරිය, ප්‍රේමය, දයාවිය කෙලෙසක කියූවද. නුඹ මගේ නොවේමය. පියවි ලොව නොලබන පෙමක් නුඹෙන් මා මගේ ෆැන්ටසි මනෝ රාජිකලොව තුළ විදමි, සැනසෙමි, නුඹ මුව කමල තුටින් සිප ගනිමි. ඉන් අහිමි ආදරයක වේදනාබර සන්වේදනාවක් පියවි ලොව තුළ විඳිමි සැනසෙමි.ඉදින් මෙදියත උප්පත්තියක් යම් දිනක නොලැබුවද මගේ ගන්ධබ්බ ප්‍රේමය නුඹ ප්‍රේමය නැමති ගැබ සොයා සසර සැරිසරන ඇය.එම්.ඒ. මුණසිංහ  ඔයා හිතුවේ මම ගොඩාක් උසයි කියල. මගේ වට ප්‍රමාණය දිහා බලල ඔයා නිශ්චය කෙරුව ගොඩාක් උස ඇති කියල. ඔයා හිතුව මගේ වටේ එතිල ගොඩාක් උඩ යන්න පුළුවන් වෙයි කියල. මං දන්නව... ඒක ඔයාගෙ තිබුණ අහිංසක ආශාවක්.. අහිසංක බලාපොරොත්තුවක්. ඒ වගේම මං දන්නව ඔයාට මං වටේ එති එතී ගොඩාක් උඩ ගිහින් මටත් වඩා උඩින් ලෝකෙට පෙනිල මටත් වඩා ඔයා උසයි කියල පෙන්නන්න නෙවෙයි ඔයාට ඕන වුණේ...අවට හාත්පසටම සෙවණ දෙන්න විතරක් පුළුවන් වුණා මට. අවුරුද්දකට විතර සැරයක් පුංචි පුංචි මල් ටිකක් ලෝකෙට දෙන්න පුළුවන් වුණා. මගේ වටේ එතිල තැනින් තැනින් එළියට ඇවිත් ලෝකෙ බලන ගමන් හැමදාම ලස්සන ලස්සන මල් ලෝකෙට පෙන්නන්න. ඒ වැඩේ ලස්සනට කරන්න නම් මගේ හයිය, මගේ උස, උදවුවට ගන්න වෙනවමයි කියල ඔයා හිතුවා. මටත් වඩා උස ගිහිල්ල මගේ උඩින් අහස දැකල ලස්සන පාට පාට මල් ‍ගොඩාක් මගේ මුදුනින්ම ලෝකයට දෙන්න ඔයාට ඕන වුණා. එහෙම හිතල මං වටේ එති එති ටිකක් උඩට ගියාමයි ඔයාට දැනු‍ෙණ් මං ඔයා හිතපු තරම් උස නෑ කියල.පරගම්මන ජයන්ත ඒකනායක  නුඹ කොහේ හිටියත් මම දන්නවා පෙරහර පටන් ගත්තම නුඹට මාව මතක්වෙන බව‍. දවල් පෙරහර දවසට අපිට වරුවක් නිවාඩු. පෙරහර යන්නෙ ඔෆීස් එක ළඟින් නිසා ගෙදර යන්නෙ නැතිව නවතිනවා පෙරහර බලන්න.නුඹට නිවාඩු නැති වුණාට එදාට පෙරහර බලන්න කොහොම හරි එනවා. නුඹටයි මටයි එකතුවෙලා පෙරහර බලන්න ලැබෙන්නෙ එදාට විතරයි. බෝඩිමේ ඇංටිලා පෙරහර බලන්න යන්නෙ නෑ. එයාලට පෙරහර බලලා ඇතිවෙලා වෙන්ඩ ඇති. මට රෑ නිසා පෙරහර බලන්න යන්න දෙන්නෙ නෑ තනියම.සෙනඟ ගොඩේ මාව අතරමංවෙයි කියලා වගේ නුඹ මගේ අතින් අල්ලගෙන යන්නෙ. ඒ වගේ මගේ ළඟින් ම සෙවණැල්ලක් වගේ හිටිය නුඹව කාලෙකින් දැක්කෙ නෑ. මටත් නොකියාම නුඹ නුවරින් පිටමංවෙලාලු. මට ඒක කීවේ නුඹේ යාළුවා ආනන්ද. රෑ කවුද වැවේ මාළු අල්ලලාලු. නුඹ දන්නවාද?නුඹ නැති පාළුව මගේ හිතට බර වැඩියි‍. දෑස් කෙවෙනියට වෙහෙසයි. ඒත් දෑස් පොරකන්නෙ නුඹ රුව දැකීමටයි. එහෙත් පෙරහර බලන්න හිත දෙගිඩියාවයි.හොන්නන්තර ශෝභා කුමාරසිංහ  පෙර එක දවසකදී සීතල රැයක මගෙ හිත නතර වූ ඒ හඬ.., රුව.. සොයාගෙන මම ගියා අද වාගෙ මතකයි. මගේ නෙතු අද්දර ඔබ ගැයුවා මා බලා සිටිද්දී ආදර ගීයක්. ඔබ වේදිකාවෙන් බසින විට සමරු පොතත් අරගෙන මම ඔබ ළඟ... කවුරුවත්ම හිටියෙ නැහැ. “එඩ්රස් එකත්ලියන්න” මම හීන් හඬින් කෙඳිරුවා. මගේ ඉල්ලීම ඉටු කළා ඔබ. මා සුරත දැවටුණා ඔය සුරතේ... සිත පිරීගියා සෙනෙහසින් දෝතින් ගෙන සමරු සිහින ලොවක මා තනිවුණා.පසුවදාම මම ඔබට ලිව්ව. පුදුමයක් හැරෙන තැපෑලෙන් ඔබ ගෙන් ලිපියක්... ආත්ම ගණනක් පෙරුම් පුරා හමුවුණා වගේ.. මගේ සියුමැලි බොළඳ සිත ඔබ ළඟ නැවතුණා. මලින් පිරීගිය වසන්තයක දහසකුත් නෙතු අතරින් මම ඔය තාරුකා ඇස් ළඟ නතර වුණා.. කාලය ගෙවී ගියා. මට හිතුණ ඔබව සොයා එන්නට. .. හද පුරා දහසක් පැතුමන් පුරවගෙන පින් පුරාගෙන මං ආව බොහෝ දුර ගෙවාන... මතකද?“පුංචි පැටියෙක් තුරුලු කරගෙන ඔබ හිටිය. ඔබ පුංචි කූඩුවක් හදල” මං පමා වැඩියි... පැතුම් මල් පරවුණා.. ඔබේ ලොවට වසන්තය ඇවිත්... කුමට මම ගිම්හානයක් වෙන්නද? ... මම පැටික්කිව තුරුලු කරගෙන හදවතට දිරි ගත්ත... හදවතින්ම ඇයට මම පොරොන්දුවක් දුන්න... මම ඔබෙන් හුඟාක් ඈතට .. ඈතට යනව කියලා. මගෙ නෙතු කඳුළ වියැළෙන තුරු මම හැඬුව..අන්තිම කඳුළ බිංදුව දක්වාම ඇඬුව... මගේ ප්‍රථම ප්‍රේමය .. ඔය තාරුකා ඇස්... සෙනෙහබර ඇමතීම... මගේ සිත තනිවුණා... ඔබ ගැන මැවූ හීන කවි කලා ඒ හැමදේම. ආදරය ළඟ වැලපුණා... රහසේ බැඳිපෙම... නොකියා පෑව සෙනෙහස.. දුක දරා මම සැඟවුණා...දවසක් හැන්දෑවක ඔබ මගේ පැල ළඟ... “මේකද තමුසෙගෙ ගේ” ඔබට මතකද ඔබ ඇහුවා නෝක්කාඩුවක් වගේ... මේ පුංචි දුප්පත් කෙල්ල සිනාසුණා පමණයි. අවසන් වතාවට අපි කතා කළා... සිනාසුණා.. ඉතිං ඊට පස්සෙ හමුවුණේ නැහැ දිගු කාලයකින්... ලිව්වෙත් නැහැ.. ඔබට මතකද මන්ද මාව.....නොකියා පෑව සෙනෙහස අදටත් මගේ හදවතේ කොනක සැඟවිලා තියෙනවා. සිත තුළ සිරවුණ ඔබ ගැන මතකය ඉකිබිඳ හඬනවා. ඔබේ රුව මගේ නෙතු යුග අසරණ කරනවා. වාවන්න බැරි දුකක් නොදැනෙනව නොවෙයි. ඔබ දන්නේ නෑ මං කිව්වෙත් නැහැ... මුළු හදින් මම ඔබට පෙම් කළ බව. ඒක අදටත් රහසක්. මුළු හදින් මම පෙම් කළත් පෙම් කරන්න නම් ඔබ හට තහනම්.ගල්කිස්ස මාලිකා රයිගම  සැප මවන ඔබ එන්න සිහිනය ව්‍යාජ ලෝකයක වෙසෙන මේ දිවිය මතු නොපතන; ප්‍රේමය,මුළාව සෙනෙහස, සොඳුර බව ඉගිලී ගිය කය සූරා දමන;කටු අකුල් ගහන මූකලානකි;සිහිනය එන්න මොහොතකට.දොඩංගොඩ පියසීලි හේමලතා සුරවීරතිස්ස මහ වෙහෙර ළඟ තිත්ත නැති කොහොඹ ගස යට පෙර දිනක බැඳුණ පෙම තිත්ත වුණා අද තවත් සුරතක වෙළී පැටලී නුඹ යනු දැකපරගම්මන නන්දකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309081</link>
    <topic>ඒෂියන් එලායන්ස් රැකවරණය දඹු</topic>
    <author/>
    <content>ඒෂියන් එලායන්ස් රැකවරණය දඹුඒෂියන්ස් එලායන්ස් අලෙවි කළමනාකරු (කුරුණෑගල) හේමකුමාර දිසානායක, දඹුල්ල සහකාර ප්‍රාදේශීය බෙදාහැරීමේ කළමනාකාර ධම්මික රණවැල්ල, ඒෂියන් එලායන්ස්හි ප්‍රධාන විධායක නිලධාරි රමාල් ජාසිංහ, දඹුල්ල නගරාධිපති ජාලිය ඕපාත සහ ඒෂියන් ඵලායන්ස්හි ප්‍රධාන මෙහෙයුම් නිලධාරි චූලා හෙට්ටිආරච්චි (ජීවිත රක්ෂණ) මහත්වරුන් නව කාර්යාලය විවෘත කිරීමේ අවස්ථාවට එක්වෙමින්.ඒෂියන් එලායන්ස් රක්ෂණ සමාගම සිය ශාඛා ජාලයේ විසි නව වන ශාඛාව අංක 2/11, කුරුණෑගල හන්දිය, දඹුල්ල යන ස්ථානයේ දී පසුගියදා විවෘත කරන ලදී. දඹුල්ල ප්‍රදේශයේ ජනතාවට වෘත්තීයමය නිපුණත්වයෙන් යුතු රක්ෂණ සේවාවන් සැපයීමේ අරමුණෙන් ආරම්භ වූ ‍එම කාර්යාලයේ විවෘත කිරීමේ උත්සවය සමාගමේ අධ්‍යක්ෂක/ ප්‍රධාන විධායක නිලධාරි රමාල් ජාසිංහ මහතා ඇතුළු විධායක කමිටු සාමාජිකයන් සහ සමාගමේ ප්‍රාදේශීය බෙදාහැරීමේ කළමනාකාරවරුන්ගේ සහභාගිත්වයෙන් පැවැත්විණි. දඹුල්ල නගරාධිපති ජාලිය ඕපාත මහතා ප්‍රධාන ආරාධිතයා ලෙස එම අවස්ථාවට සහභාගි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309082</link>
    <topic>සේරි නැචුරල්ස් සන්නාම තානාපතිවරිය හසිනි</topic>
    <author/>
    <content>සේරි නැචුරල්ස් සන්නාම තානාපතිවරිය හසිනිනවෝත්පාදන සහ අන්තර්ජාතික මට්‍ටමේ රූපලාවණ්‍ය නිපැයුම් නිෂ්පාදනයෙහි සහ අලෙවියෙහි මෙරට ප්‍රමුඛතම සමාගමක් වන සේරි නැචුරල්ස් සමාගම, සිය සන්නාම තානාපතිවරිය ලෙස හසිනි ගුණසේකර මහත්මිය පත් කර තිබේ.නැවුම් පලතුරු, එළවළු, මල් වර්ග, ස්වභාවික මේද වර්ග, මී පැණි සහ ශාඛ කොටස් භාවිතයෙන් සිය නිපැයුම් ඉදිරිපත් කරන සේරි නැචුරල්ස් සමාගම ඉහළ ප්‍රමිතියකින් යුත් නිපැයුම් සිය පාරිභෝගිකයන්ට දරාගත හැකි සාධාරණ මිළ ගණන් යටතේ වෙළෙඳපොළට ඉදිරිපත් කරයි. සේරි නිපැයුම් සඳහා‍ යොදාගන්නා අමුද්‍රව්‍ය ප්‍රධාන වශයෙන් ආයතනය කරනු ලබන්නේ ප්‍රංශය ඇතුළු යුරෝපාකරයේ රටවල් වලින් වීම විශේෂත්වයකි.සේරි නැචුරල්ස් හි සන්නාම තානාපතිනිය ලෙස පත් කෙරුණු හසිනි ගුණසේකර මහත්මිය ආසියා පැසිපික් කේශලාවණ්‍ය සහ විලේපනවේදීන්ගේ සංගමයේ සභාපති ධූරය දරන අතර ඇය ශ්‍රී ලංකාවෙන් ප්‍රථමවරට ජාත්‍යන්තරය වෙත ප්‍රකාශයට පත් කෙරුණු කේශලාවණ්‍ය සහ රූපලාවණ්‍ය පිළිබඳ අධ්‍යාපනික සඟරාවෙහි කර්තෘධූරය ද හොබවයි. International Academy of Beauticians හි පාඨමාලා අධ්‍යක්ෂ ධූරය ද හොබවන ඇය එයට අමතරව දීපිකා ගුණසේකර සැලෝන් පෞද්ගලික සමාගමෙහි ද අධ්‍යක්ෂ ධූර හොබවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309083</link>
    <topic>NDB බැංකුවේ නව ප්‍රධාන විධායක නිලධාරී ධූරයට</topic>
    <author/>
    <content>NDB බැංකුවේ නව ප්‍රධාන විධායක නිලධාරී ධූරයටNDB බැංකුවේ නව ප්‍රධාන විධායක නිලධාරී ලෙස ‍රාජේන්ද්‍ර තියාගරාජා මහතා පත්ව සිටී. ප්‍රධාන විධායක නිලධාරී තනතුරේ වෙනස්වීම සහ එහි බලපෑම් විධිමත්ව කළමනාකරණය කිරීමටත් වේගයෙන් වර්ධනය වන තම සමූහයේ කාර්යක්ෂමතාව තවදුරටත් වර්ධනය කිරීමටත් බැංකුව සියලු කටයුතු යොදා තිබේ.නව ප්‍රධාන විධායක නිලධාරි රාජේන්ද්‍ර තියාගරාජා මහතා වසර 29 කට අධික කාලයක් පුරා බැංකු ක්ෂේත්‍රයේ ජාතික හා අන්තර්ජාතික මට්ටමින් අත්දැකීම් ලබා ඇත. NDB හි මෙම නව තනතුර ලැබීමට පෙර ඔහු හැටන් නැෂනල් බැංකුව ප්‍රධාන විධායක නිලධාරි/ කළමනාකාර අධ්‍යක්ෂ ලෙස වසර 9 ක් සේවය කළේ ය. එමෙන් ම ඔහු ශ්‍රී ලංකා බෑන්කර්ස් ඇසෝසියේෂන් (ගැරන්ටී) සමාගමේ සහ ෆයිනෑන්ෂල් ඔම්බුඩ්ස්මන් ශ්‍රී ලංකා (ගැරන්ටී) සමාගමේ සභාපති, කොළඹ කොටස් හුවමාරුවේ සභාපති සහ ආසියානු බැංකුකරුවන්ගේ සංගමයේ සභාපති යනාදී තනතුරු හොබවා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309084</link>
    <topic>ඔරියන්ට් ෆයිනෑන්ස් Lease Top up කාඩ් පත</topic>
    <author/>
    <content>ඔරියන්ට් ෆයිනෑන්ස් Lease Top up කාඩ් පත නව කාඩ් පත් ලබා ගත් ප්‍රථම පාරිභෝගිකයා වන සුනීතා ප්‍රියදර්ශනී, මනෝජ් දෙනිපිටිය (ඔරියන්ට් ෆයිනෑන්ස් පොදු සමාගමේ නියෝජ්‍ය කළමනාකාර) නිලන්ත ජයනෙත්ති (සහකාර සාමාන්‍යාධිකාරි) සහ රජීව බණ්ඩාරනායක (ප්‍රධාන විධායක නිලධාරි) මහත්වරුන් සමඟ.ඔරියන්ට් ෆයිනෑන්ස් සමාගම, සිය මූල්‍ය විසඳුම් සැපයීමේ 10 වන වසර සම්පූර්ණ කරන අවස්ථාවේදී නවතම ලීසිං පහසුකමක් හඳුන්වා දෙයි‍. සමාගම සිය පාරිභෝගිකයන්ට වැඩි සේවාවක් ලබාදීම සඳහා මෙම Premium Lease Top Up කාඩ් පත හඳුන්වා ‍දී ඇත. ලීසිං ක්ෂේත්‍රයේ ප්‍රථම වරට හඳුන්වාදෙන මෙය, සිය වටිනා පාරිභෝගිකයන් වෙත ඔවුන් ලබා දෙන්නේ අගය කිරීමේ සහ හිතවත්බවේ සංකේතයක් ලෙසිනි. මෙම කාඩ්පත ලබා ගැනීම සඳහා සුදුසුකම් සපුරන පාරිභෝගිකයන් හට ඕනෑම ඔරියන්ට් ෆයිනෑන්ස් ශාඛාවකට මෙය ඉදිරිපත් කර තමන් විසින් ගෙවන ලද ලීසිං මුදලේ ‍සමස්ථ ප්‍රමාණයම නැවත ලබාගත හැකි ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309085</link>
    <topic>සෙලින්කෝ ලයිෆ් හි වරලත් රක්ෂණ වෘත්තිකයින් සංඛ්‍යාව 12 දක්වා ඉහළට</topic>
    <author/>
    <content>සෙලින්කෝ ලයිෆ් හි වරලත් රක්ෂණ වෘත්තිකයින් සංඛ්‍යාව 12 දක්වා ඉහළට එංගලන්තයේ රක්ෂණ කටයුතු පිළිබඳ වරලත් ආයතනයේ සුදුසුකම් සපිරූ සෙලින්කෝ ලයිෆ් සාමාජිකයින්, සමාගමේ නියෝජ්‍ය සාමාන්‍යාධිකාරි මෙහෙයුම්, ජගත් අබේරත්න මහතා සමඟ.සෙලින්කෝ ලයිෆ් හි, කාර්ය මණ්ඩලයේ සාමාජිකයෝ හත් දෙනෙක් එංගලන්තයේ රක්ෂණ කටයුතු පිළිබඳ වරලත් ආයතනයේ සුදුසුකම් සපිරූ සාමාජිකයින් බවට පත්වෙති.එංගලන්තයේ රක්ෂණ කටයුතු පිළිබඳ වරලත් ආයතනයේ එම සුදුසුකම හිමිවන්නේ ආයතනයේ රක්ෂණය පිළිබඳ උසස් ඩිප්ලෝමාව හිමි සාමාජිකයින් වෙතයි. මෙය වරළත් රක්ෂණ ආයතනය විසින් සාමාජිකයින්ට ලබාදෙන ඉහළම සුදුසුකම වන FCLL අධි ශිෂ්‍යත්වයට වඩා එක් අදියරක් පහළින් තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309086</link>
    <topic>ශ්‍රී ලංකාව හා බැංකොක් අතර ‘තායි ස්මයිල්’ ගුවන් සේවා</topic>
    <author/>
    <content>ශ්‍රී ලංකාව හා බැංකොක් අතර ‘තායි ස්මයිල්’ ගුවන් සේවා‘තායි ස්මයිල්’ විසින් කොළඹ හා බැංකොක් අතර ඍජු වටගමන් ගුවන් සේවා ආරම්භ කරයි. තායි ස්මයිල් යනු තායිලන්තයේ ජාතික ගුවන් ගමන් සේවය වන තායි එයාර්වේස් ඉන්ටර්නැෂනල් හි සහෝදර ගුවන් සේවා සමාගමකි.මේ අනුව කොළඹ සහ බැංකොක් අතර ඍජු වටගමන් ගුවන් ගමන් වාර 4 ක් සතියකට ක්‍රියාත්මක කරනු ඇත. 2013 දෙසැම්බර් 01 වැනිදා සිට මෙම ගුවන් ගමන් වාර සංඛ්‍යාව සතියේ සෑම දිනකදීම ක්‍රියාත්මක කරනු ලැබේ.තායි එයාර්වේස් හි ජ්‍යෙෂ්ඨ විධායක උප සභාපති (වාණිජ අංශය) චොක්වයි පංයොංග් මහතා කියා සිටියේ මෙම හඳුන්වාදීමත් සමඟම තායිලන්තය බලා පියාසර කරනු ලබන ශ්‍රී ලාංකිකයින් ගේ ගණන සැලකිය යුතු ලෙසින් ඉහළ යාවි. මේ සමඟම තායි කලාපීය වෙළෙඳපොළ තුළ තායිලන්තයේ සිට කොළඹට ගමන් කරන මගීන්ට මෙන් ම කොළඹ සිට තායිලන්තය දක්වා පැමිණෙන මගීන්ට ද නවීනතම හා උසස් සේවාවක්, දැරිය හැකි මිලකට ලබා ගැනීමේ අවස්ථාව අප විසින් උදාකරදී තිබෙනවා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309087</link>
    <topic>උතුරු මැද ඉදිකිරීම් සම්මාන උලෙළට කැලණි කේබල්ස් සවිය</topic>
    <author/>
    <content>උතුරු මැද ඉදිකිරීම් සම්මාන උලෙළට කැලණි කේබල්ස් සවිය උතුරු මැද පළාත් ශ්‍රී ලංකා ජාතික ඉදිකිරීම් සංගමයේ වාර්ෂික මහා සමුළුව හා ඉදිරීම් සම්මාන - 2013 උලෙළට ප්‍රධාන අනුග්‍රාහකත්වය සැපයීම වෙනුවෙන් එම සංගමයේ සභාපති පී.එස්.හේමලාල් මහතා විසින් කැලණි කේබල්ස් සමාගමේ වෙළෙඳ නාම ප්‍රවර්ධන කළමනාකරු, චන්න ජයසිංහ මහතාට ප්‍රණාම ඵලකයක් පිරිනැමු අවස්ථාව.කැලණි කේබල්ස් සමාගම උතුරු මැද පළාත් ශ්‍රී ලංකා ජාතික ඉදිකිරීම් සංගමයේ ‘වාර්ෂික මහා සමුළුව හා ඉදිකිරීම් සම්මාන - 2013’ උලෙළට ප්‍රධාන අනුග්‍රාහකත්වය ලබාදුන්නේය.උතුරු මැද පළාත් මහඇමැති එස්.එම්.රංජිත් මහතාගේ ප්‍රධානත්වයෙන් අනුරාධපුර මිරිදිය හෝටලයේ දී පැවැති මෙම ශ්‍රී ලංකා ජාතික ඉදිකිරීම් සංගමයේ උතුරු මැද පළාත් මහා සමුළුව හා ඉදිකිරීම් සම්මාන - 2013 උලෙළට අනුරාධපුරය හා පොලොන්නරුව දිස්ත්‍රික්කවල ප්‍රකට ඉදිකිරීම් කොන්ත්‍රාත්කරුවන් 150කගේ පමණ සහභාගීත්වයෙන් පැවැත්විණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309088</link>
    <topic>SLIIT RoboFest තරගාවලිය මෙවරත්</topic>
    <author/>
    <content>SLIIT RoboFest තරගාවලිය මෙවරත්ශ්‍රී ලංකා තොරතුරු තාක්ෂණ ආයතනය සිව්වන වරටත් සංවිධානය කරනු ලබන SLIIT RoboFest තරගාවලිය සැප්තැම්බර් 12 සහ 13 දෙදින තුළ මාලබේ තොරතුරු තාක්ෂණ ආයතන පරිශ්‍රයේදී පැවැත්වේ.මෙම තරගාවලිය SLIIT ආයතනයේ විදුලි සහ පරිගණක ඉංජිනේරු විද්‍යා අංශය විසින් සංවිධානය කරන අතර මෙමඟින් කණ්ඩායම් හැඟීමෙන් යුතුව කටයුතු කිරීමෙන් සමූහිකත්වයත්, සහභාගි වන්නන් අතර සන්නිවේදන කුසලතාවන් වර්ධනය කිරීමට හැකි වීමෙන් තරගාවලිය පැවැත්වෙන දෙදින තුළ තම රොබෝ තාක්ෂණික ඥානය සමාජයට විවර කිරීමට ද හැකි වනු ඇත.තරගාවලිය දිවයින සිව්කොණ විසිර සිටින පාසල් සිසුන්ට සහ උපාධි අපේක්ෂකයින්ට ද විවෘත අතර තනිව හෝ පස්දෙනෙකුගේ කණ්ඩායම් වශයෙන් තම නිර්මාණ ඉදිරිපත් කිරීමේ හැකියාව පවතී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj1309089</link>
    <topic>ස්පයිස් ඒෂියා අවන්හලේ වියට්නාම ක්‍රමයට ආහාර</topic>
    <author/>
    <content>ස්පයිස් ඒෂියා අවන්හලේ වියට්නාම ක්‍රමයට ආහාරපිළියන්දල ස්පයිස් ඒෂියා අවන්හල වියට්නාම සහ චීන ආහාර හඳුන්වා දෙයි. පසුගියදා ආරම්භ කළ ස්පයිස් ඒෂියා අවන්හලේ දී උත්සව අවස්ථා සැමරීම, පවුලේ සැම එක්වී ආහාර වේලක් ලබාගැනීම, කුඩා දරුවන්ට කෙළිදෙ‍ෙලන් ගත කළ හැකි පසුබිමක් සකස් කර තිබීම, පාරිභෝගික රුචි අරුචිකම් අනුව පිසූ ආහාර වේලාවක් පිටතට රැගෙන යාමට හැකියාව උදාකර දී ඇත.වියට්නාම ක්‍රමයට ආහාර සකසනු ලබන්නේ වියට්නාම සූපවේදියෙකු අතිනි.ස්පයිස් එයාර් ලෝයලිටි කාඩ් නමින් කාඩ් පතක් හඳුන්වා දී තමන්වෙත පැමිණෙන පාරිභෝගිකයන් සඳහා ආකර්ෂණීය වට්ටම් ලබාදීමට ද කටයුතු යොදා තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj13090810</link>
    <topic>හෝම් ලෑන්ඩ්ස් දස වසර සපුරයි</topic>
    <author/>
    <content>හෝම් ලෑන්ඩ්ස් දස වසර සපුරයි2003 වසරේ ඇරැඹූ හෝම් ලෑන්ඩ්සමාගමට වසර 10 ක් සපිරේ“හෝම් ලෑන්ඩ්ස් ආයතනය පාරිභෝගික අවශ්‍යතා ඉතා හොඳින් හඳුනාගත්, අවබෝධ කරගත් ආයතනයක්. ඒ වගේමයි පාරිභෝගික අවශ්‍යතාවලට ඉතා හොඳින් ගැළපෙන, පාරිභෝගිකයාට ඉතාමත් සුදුසු බිම් කැබැල්ල ලබාදීමට හෝම් ලෑන්ඩ්ස් ආයතනය නිරන්තරයෙන් ම කටයුතු කරනවා. එමෙන් ම බිම් කොටසක් ලබාදීමට ප්‍රථම ආකර්ශණීය ලෙස සංවර්ධනය කිරීම හා බිම් කැබල්ල සංවර්ධනය කරන අවස්ථාවේ සිට පාරිභෝගිකයා ගෙවා අවසන් වන තෙක් පමණක් නොව, ඉන් පසුව පවා පාරිභෝගිකයාට තම සේවාව අවශ්‍ය වන සෑම අවස්ථාවකදීම ඉතාමත් හොඳ සේවාවක් ලබාදීම අප ආයතනය තුළ දක්නට ලැබෙන ඉතා සුවිශේෂී ලක්ෂණයක් යැයි හෝම්ලෑන්ඩ් සමාගමේ සභාපති නලින් හේරත් මහතා කියයි.මීගමුව සහ ගාල්ල යන ප්‍රදේශවල ඇති සමාගමේ ශාඛා දෙකක් ආරම්භ කිරීමටත් කටයුතු සිදු කෙරුණා. ඊට අමතරව ඉදිරියේදී මහනුවරත් අප සමාගමේ ශාඛාවක් විවෘත කිරීමට නියමිතයි. ඒ වගේමයි අද වනවිට ඉතා ශීඝ්‍රයෙන් දියුණුවට පත්වෙන නගරයක් වන හම්බන්තොට නගරය ආශ්‍රිතව ද බිම් කොටස් රාශියක් පාරිභෝගිකයින් අතට පත් කිරීම සඳහා හෝම් ලෑන්ඩ්ස් සමාගම කටයුතු සූදානම් කරගෙන යනවා යැයි ද ඒ මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj13090811</link>
    <topic>කෑමත් එක්ක සංස්කෘතික විවිධත්වය බෙදාගත් yamu.lk</topic>
    <author/>
    <content>කෑමත් එක්ක සංස්කෘතික විවිධත්වය බෙදාගත් yamu.lkyamu.lk අන්තර්ජාලය තුළ කොළඹ නගරයේ විවිධ ස්ථාන සෙවීමට සහ ඒ පිළිබඳව උපදෙස් ලබාදීමට ඇති වෙබ් අඩවියක් ලෙස තම කර්තව්‍යය සිදු කරමින් සංස්කෘතික අනන්‍යතාවන් වූ මෙහි බෙදාහදා ගැනීමේ කාර්යයට නව මුහුණුවරක් ලෙස ‘වන් ප්ලේ‍ට්’ දෙවන අදියර ඇරැඹෙයි.“ශ්‍රී ලංකාවට තමන්ගේ සංස්කෘතීන් හි පැවැති බැඳීම අරුත් ගැන්වීම සඳහා අප විසින් විවිධ සංස්කෘතීන් විසින් තම ආදරය බෙදාහදා ගත් ක්‍රමයක් ගෙන ආවා. එය සංස්කෘතිකමය ආදරයේ කොටසක්. අප බොහොම සතුටට පත්වනවා දෙවැනි වරටත් එය ක්‍රියාත්මක කිරීමට ලැබීම ගැන” යැයි yamu.lk සමාගමේ අධ්‍යක්ෂ ඉන්ද්‍රජිත් සමරජීව ප්‍රකාශ කළා.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj13090812</link>
    <topic>ජනශක්ති තොරතුරු තාක්ෂණික හැකියාව වර්ධනය කරගනී</topic>
    <author/>
    <content>ජනශක්ති තොරතුරු තාක්ෂණික හැකියාව වර්ධනය කරගනීපාරිභෝගික විමසීම්, දත්ත කළමනාකරණ සහ ගනුදෙනු පහසුකරවීමේ අරමුණෙන් ජනශක්ති රක්ෂණ සමාගම තමන් විසින් ම නිර්මාණය කරගනු ලැබූ තොරතුරු තාක්ෂණික ක්‍රමවේදයන් ක්‍රියාත්මක කිරීමට පියවර ගෙන ඇත. සමාගමේ සියලු ශාඛා එකම තොරතුරු තාක්ෂණික වේදිකාවකට ජාලගත කරන ආකාරයට නිමවී ඇති මෙම පද්ධතිය මගින් සේවකයින්ට සහ පාරිභෝගිකයින්ට නොපමාව අවශ්‍ය තොරතුරු ලබාගැනීමට සහ ගනුදෙනු කටයුතු සිදුකර ගැනීමට අවකාශ සැලසේ. මෙම පද්ධතිය ක්‍රියාවේ යෙදවීම මගින් ඵලදායිතාව, කාර්යක්ෂමතාව සහ සංකීර්ණ පොත් තැබීමේ ක්‍රියාවලියෙන් තොරව වේගවත් සේවාවක් සැපයීමට හැකිවේ.“ආරම්භයේ සිට ම වින්ඩෝස් පද්ධතිය මත පදනම් වූ තොරතුරු තාක්ෂණ පද්ධතියක් රක්ෂණ ක්ෂේත්‍රයට පළමු වරට හඳුන්වා දීමට අපට හැකි වුණා. මෙම තත්ත්වයේ සිට ඉදිරියට පාරිභෝගික සහ කොටස් හිමියන් ගේ සුවපහසුව සඳහා දැවැන්ත පියවරක් අනාගතයේදී තැබිය හැකියි. යනුවෙන් සමාගමේ කළමනාකාර අධ්‍යක්ෂ ප්‍රකාශ් ෂාෆ්ටර් මහතා පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj13090813</link>
    <topic>කන්ස්ට්‍රක් 2013 ප්‍රදර්ශනයට 5වැනි වරටත් UTE අනුග්‍රහය</topic>
    <author/>
    <content>කන්ස්ට්‍රක් 2013 ප්‍රදර්ශනයට 5වැනි වරටත් UTE අනුග්‍රහයශ්‍රී ලංකාවේ ඉදිකිරීම් ‍ක්ෂේත්‍රයේ දැවැන්තම ප්‍රදර්ශනය ලෙස සැලකෙන කන්ස්ට්‍රක් 2013 වෙනුවෙන් අඛණ්ඩව 5 වැනි වරටත් යුනයිටඩ් ට්‍රැක්ටර්ස් (UTE) සමාගම ප්‍රධාන අනුග්‍රහය දැක්වීය.ප්‍රදර්ශන භූමියේ නරඹන්නන්ගේ වැඩි ආකර්ෂණයක් දිනා ගැනීමට සමත් වූ UTE කලාපය වර්ග අඩි 1000කට වැඩි පරාසයක් පුරා විහිද පැවතිණි.“වසර කිහිපයක් තුළ මෙම ප්‍රදර්ශනය නව්‍ය නිෂ්පාදන හඳුන්වා දෙමින් දැනුම බෙදාහදා ගැනීමට ඉවහල් වන ඉදිකිරීම් ක්ෂේත්‍රය වෙනුවෙන් සුවිශේෂී වැදගත්කමක් උසුලන අවස්ථාවක් බවට පත් වුණා. මෙම අවස්ථාව ඉදිකිරීම් ක්ෂේත්‍රයේ කලාපයේ දැවැන්තයින් එක්වන මෙන්ම නවතම සංවර්ධන මානයන් පෙන්නුම් කරන අවස්ථාවක් ලෙස ද මෙම ප්‍රදර්ශනය සැලකීමට හැකිය” යනුවෙන් UTE සමාගමේ සභාපති රියාඩ් ස්මයිල් මහතා පැවසීය.යුද්ධය නිමවීමෙන් පසු ඉදිරීම් ක්ෂේත්‍රයේ ඉහළම සංවර්ධනයක් පෙන්නුම් කළ වසර බවට පසුගිය වර්ෂය පත්ව තිබේ. එම ක්ෂේත්‍රයේ විදුලි හා කාර්මික ශිල්පීන්ගේ අවශ්‍යතාවක් පැන නැඟී තිබේ. මේ අවශ්‍යතාව මැනවින් හඳුනාගත් සමාගම එම ශ්‍රම බළකාය ‍ෙගාඩනැඟීම සඳහා දායකත්වය ලබාදීමේ අරමුණින් ඇමෙරිකානු ඩොලර් මිලියන 2කට අධික පිරිවැයක් දරමින් නව්‍ය පුහුණු පහසුකම් සහිත පුහුණු පාසලක් ද ආරම්භ කරන ලදී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj13090814</link>
    <topic>ටාටා මගී ප්‍රවාහන වාහන ලිහිසි තෙල් හවුල්කරුවා මොබිල්</topic>
    <author/>
    <content>ටාටා මගී ප්‍රවාහන වාහන ලිහිසි තෙල් හවුල්කරුවා මොබිල් ටාටා මගී ප්‍රවාහන වාහන සඳහා මොබිල් ලිහිසි තෙල් හවුල්කාරත්වයක් ඇති කරගැනීමෙන් පසු ඩිමෝ සමාගමේ මර්සිඩීස් බෙන්ස්/ ටාටා අලෙවි ප්‍රධානී රජීව් පණ්ඩිතගේ හා මැක්ලරන්ස් ලුබ්රිකන්ට්ස් සමාගමේ සාමාන්‍යාධිකාරී ඩිලාන් සෙනෙවිරත්න මහතා.මොබිල් ලිහිසි තෙල් ශ්‍රී ලංකාවේ සියලු ටාටා මගී ප්‍රවාහන වාහන සඳහා අනුමත කළ ලිහිසි තෙල් හවුල්කරුවා බවට තෝරා ගැනිණි. ඒ සඳහා මොබිල් ළිහිසි තෙල් බෙදාහරින මැක්ලරන්ස් සමාගම හා ටාටා මගී ප්‍රවාහන රථවාහන ආනයනය කරන ඩිමෝ සමාගම අතර ගිවිසුමකට පසුගියදා බැඳුණි.මෙම එකඟතාව පැහැදිලි කරමින් මැක්ලරන්ස් ලුබ්රිකන්ට්ස් සමාගමේ සාමාන්‍යාධිකාරි ඩිලාන් සෙනෙවිරත්න මහතා පැවැසුවේ ‘වසර ගණනාවක් ඩිමෝ සමාගම එක්ව කටයුතු කිරීමෙන් අප සමාගම දැඩි තෘප්තියට පත්ව තිබෙන හෙයින් මෙම නව ව්‍යාපාරික එකඟතාව අපේ ව්‍යාපාරික සබඳතාව තවදුරටත් ශක්තිමත් කිරීමක්’ යන්න ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj13090815</link>
    <topic>ජර්මනියේ WOLY පාවහන් සුරැකුම් නිපැයුම් ශ්‍රී ලංකාවේ</topic>
    <author/>
    <content>ජර්මනියේ WOLY පාවහන් සුරැකුම් නිපැයුම් ශ්‍රී ලංකාවේහමීඩියා, ජර්මනියේ මෙල්වෝ සමූහ ව්‍යාපාරය සමඟ අත්වැල් බැඳගනිමින් WOLY  පාවහන් සුරැකුම් නිෂ්පාදන පෙළක් මෙරට වෙළෙඳපොළට හඳුන්වා දෙයි.පාවහන් නිෂ්පාදනවලට අමතරව බෑග්, බෙල්ට් හා අනෙකුත් ආයිත්තම් සඳහා ද WOLY  යොදා ගත හැකියි මෙම වසර ආරම්භයේ දී මෙරට වෙරළඳපොළ වෙත WOLY  නිෂ්පාදිත හඳුන්වා දුන් දිනයේ පටන් මේ දක්වා ඉතා යහපත් ප්‍රතිචාර අප පාරිභෝගිකයින් වෙතින් ලැබී තිබෙන බව ඉතා සතුටින් සඳහන් කරන්න පුළුවන්. අද වන විට ජනතාව සිය ඇඳුම් පිළිබඳ දක්වන උනන්දුව හා සමාව උනන්දුවක් ඔවුන්ගේ පාවහන් පිළිබඳවත් යොමු කරනවා. ඔබේ සපත්තුව පිළිබඳ හැඟීම ඉතා හොඳ මට්ටමකින් පවත්වා ගැනීමට WOLY  උපකාරී වන බව මෙහිදී අපට ඉතා විශ්වාසයෙන් කිව හැකියි” යැයි කළමනාකාර අධ්‍යක්ෂ ෆවුසුල් හමීඩ් මහතා වැඩිදුරටත් කියා සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>08</day>
    </date>
    <link>http://www.silumina.lk/2013/09/08/_art.asp?fn=aj13090816</link>
    <topic>ටච්වුඩ් සමාගමේ කොටස්වල වැඩි ඉල්ලුමක්</topic>
    <author/>
    <content>ටච්වුඩ් සමාගමේ කොටස්වල වැඩි ඉල්ලුමක්පෙර සතිය අවසානයේ කොටස් ගනුදෙනු 5704 ක් වූ වෙළෙඳ පොළේ ගනුදෙනු  අතර සතිය ආරම්භක සඳුදා එම සංඛ්‍යාව දැක්වුණේ ගනුදෙනු 4239 ක් ලෙසිනි. සතිය ආරම්භක සඳුදා මිලියනය ඉක්මවා කොටස් අලෙවි වූයේ   සී අයි එෆ් එල් (2690834), පී සී හවුස් ( 1812575) විදුලංකා (1005000)ථ පී සී එච් හෝල්ඩින්ග්ස් (3151112), ටච්වුඩ් (6899412) සමාගම්හි පමණි.මිල ඉහළ යාම් අතුරින් සමාගම් එතරම් කැපී නොපෙනුණු අතර මිල පහළ යාම් අතුරින් කැපී පෙනුණේ නෙස්ලේ සමාගමයි.  පෙර සතිය අවසානයේ රුපියල් 2134.70 ක් වූ කොටසක මිල එදින දැක්වුණේ රුපියල් 2002.10 ක් ලෙසිනි. ඒ පෙර දිනට සාපේක්ෂව රුපියල් 132.60 ක මිල පහළ යාමකි.සිලෝන් ටුබැකෝ හි කොටසක මිලද රුපියල් 19.10 කින් පහළ ගියේය. ලංකෙම් සිලෝන් රුපියල් 10.50 කින් ද මිල පහළ ගියේ ය.  පසු දින එනම් 03 වැනිදා අඟහරුවාදා  ගනුදෙනු සැලකිය යුතු ලෙසින් ඉහළ ගියේය. ඒ  ගනුදෙනු සංඛයාව 5788 ක් දක්වා ඉහළ යමිනි. මිලියනය ඉක්මවා කොටස් අලෙවි  වූ සමාගම් සංඛ්‍යාව 7 ක් දක්වා ඉහළ ගියේ ය.  බ්ලූ ඩයමන්ඩ් (ඡන්ද බලය රහිත) - 2185990, සී අයි එෆ් එල් (1507379) , පෑන් ඒෂියන් පවර් ( 1900886), එස් එම් බී ලීසිං - ඡන්ද බලය රහිත ( 1645913), ඒෂියා සියාකා (1275090),  පී සී එච් හෝල්ඩින්ග්ස් ( 1354122), ටච්වුඩ්( 12996899)  එසේ මිලියනය ඉක්මවා කොටස් අලෙවි වූ සමාගම් ය.පෙර දින මිල සැලකිය යුතු  ලෙසින් පහළ ගිය නෙස්ලේ කොටසක මිල මෙදින යළි ඉහළ යාම දිනයේ කැපී පෙනෙන වෙනස්කම විය. පෙර සතියේද මෙසේම විය පෙර දින  රුපියල් 2002.10 ක් වූ  කොටසක මිල එදින 2040.00 ක් දක්වා  රුපියල් 37.00 කින් ඉහළ ගියේය. සතොස මෝටර්ස්  කොටසක මිලද රුපියල් 17.50 සිලෝන් ටුබැකෝ රුපියල් 16.60 කින් ඉහළ ගියේය.මිල පහළ ගිය සමාගම් අතර කොන්වෙන්ෂන් ෆුඩ්ස් (22.00),  ඊ.බී. ක්‍රෙසි ඉන්ඩස්ට්‍රියල් ඒ.එස්.පී.එච් (15.00), සෙරන්ඩිබ් ඉංජිනියරින් (14.40)  කැපී පෙනුණි.පසු දින එනම් 04 වැනිදා  බදාදා ගනුදෙනු යළි පහළ ගියේය. ඒ ගනුදෙනු සංඛ්‍යාව 4832 ක් දක්වා පහළ යමිනි.  මිලියනය ඉක්මවා කොටස් අලෙවි වු සමාගම් ගණන 3 කි. පෑන් ඒෂියන් පවර් (1706207), එස් එම් බී ලීසිං ( ඡන්ද බලය රහිත) 1915937, ටච්වුඩ් (16198039) ,  එසේ මිලියනය ඉක්මවා කොටස් අලෙවි වූ සමාගම් ය.මිල ඉහළ ගිය සමාගම් අතර ඇස්කොට් හෝල්ඩින්ග්ස් (22.90) , සිලොන් බෙවරේජස් (46.70), සිලෝන් ටුබැකෝ (26.90),  දැක්වුණි. මිල පහළ ගිය සමාගම් අතර කළම්ඹු සිටි (19.80), නෙස්ලේ (20.00), යුනියන් කෙමිකල්ස් (12.50)  දැක්වුණි.කොටස් වෙළෙඳ පොළ ආයෝජකයන් දැනුම්වත් කිරීම සඳහා තංගල්ලේ  සම්මන්ත්‍රණ මාලා  මේ දිනවල පැවැත්වීමට කටයුතු කර ඇත.කොටස් වෙළෙඳ පොළ සමස්ත කොටස් මිල දර්ශකය පසුගිය සතිය අවසානයේ දැක්වුණේ ඒකක 5834.04 ක් ලෙසිනි. එය ආරම්භක සඳුදා ඒකක 5782.72 ක් වූ අතර අඟහරුවාදා ඒකක 5752.36 ක් ලෙසද බදාදා ඒකක 5744.89  ලෙසද දැක්වුණි. එස් ඇන්ඩ් පී එස් එල් 20 දර්ශකය පෙර සතිය අවසානයේ දැක්වුණේ ඒකක 4093.97 ක් ලෙසිනි. එය සතිය ආරම්භක සඳුදා දැක්වුණේ ඒකක 4053.50 ක් ලෙසිනි. අඟහරුවාදා එම අගය ඒකක 4030.65 ක් ලෙස දැක්වුණි. බදදා එම අගය දැක්වුණේ ඒකක 4030.74 ක් ලෙසිනි.සමාගම් විසින් වෙළෙද පොළට ලාභාංශ නිකුත් කර තිබෙනු  මේ දිනවල දක්නට නොවුණි.තාරකවික්‍රමසේකරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309151</link>
    <topic>බෙදුම්වාදයට මුළු රටම එරෙහි බව පෙන්වීමට මේ ඡන්දය අවස්ථාවක් කරගන්න</topic>
    <author/>
    <content>මහ සඟරුවන පවසතිමේ අවස්ථාවේ දෙමළ ජාතික සන්ධානය ඉදිරිපත් කර ඇති බෙදුම්වාදී විනාශකාරී ප්‍රතිපත්ති ප්‍රකාශනය පැරදවීමට නම් උතුරත් දකුණත් එකසේ සංවර්ධනය කර සමෘද්ධිමත් ඒකීය ශ්‍රී ලංකාවක් වෙනුවෙන් පෙනී සිටින රජයේ වැඩ පිළිවෙළ දිනවීමට පක්ෂ බේද, ජාති බේද, මේ කිසිදු බේදයක් නැතිව සමස්ත ශ්‍රී ලාංකික ජනතාවම එක්ව නැඟී සිටිය යුතු යැයි මහසඟරුවන පෙන්වා දෙති.  පළාත් සභා මැතිවරණයේදී රජය වෙනුවෙන් ඡන්දය පාවිච්චි කිරීම රජයේ ගමන ඉදිරියට ගෙනයාමට දෙන ඡන්දයක් පමණක් නොව එය දෙමළ සන්ධානයේ රටට වින කරන ගමන නැවැත්වීමට දෙන ඡන්දයක් බව ද උන්වහන්සේ කියා සිටිති.මේ අතර දෙමළ සන්ධානයේ මැතිවරණ ප්‍රකාශනය ලෙස මෙම බෙදුම්වාදී විනාශකාරී මැතිවරණ ප්‍රකාශනය ඉදිරිපත් කර තිබුණත් එය දෙමළ සන්ධානය නමින් නොව තමිල් අරුසුකච්චි පක්ෂය නමින් ඔවුන් මේ මැතිවරණයට ඉදිරිපත්ව ඇති නිසා මේ ක්‍රියාමාර්ගයට එරෙහිව නඩු පැවැරීම ද ප්‍රශ්නයක් වී ඇතැයි නීති අංශ පෙන්වා දෙයි.අග්ගමහා පණ්ඩිත මහාචාර්ය කුඹුරුගමුවේ වජිර නාහිමිපාණන් කියා සිටියේ අවුරුදු තිහක ත්‍රස්තවාදයක් අවසානයේ රට සාම, සංවර්ධන මාවතට යොමුව ඇති මේ අවස්ථාවේවෙන කාටවත් ඡන්දය දී හරියන්නේ නැති බවත් උතුරේ සංවර්ධනයත් අඛණ්ඩව වේගවත්ව ගෙන යාමට උතුරේ ජනතාවත් රජයට තම ඡන්දය ලබා දිය යුතු බවයි. දෙමළ සන්ධානයේ මැතිවරණ ප්‍රකාශනය ගැන ඉතාම බරපතළ ලෙස අවධානය යොමු කළ යුතු බවත් නැවත බෙදුම්වාදයට රට යොමු කර ජාත්‍යන්තරය ද එයට පැටලවීම මෙහිදී දෙමළ සන්ධානයේ අරමුණ වී ඇති බව පෙනී යන්නේ යැයි ද උන්වහන්සේ කියා සිටිති.පුරාවිද්‍යා චක්‍රවර්ති එල්ලාවල මේධානන්ද හිමියන් කියා සිටියේ සාමය උදාවීමෙන් පසු උතුරු නැ‍ඟෙනහිර පළාත්වලත් රටේ සෙසු පළාත් මෙන්ම ශීඝ්‍ර සංවර්ධනයක් අත්කර ගනිමින් සිටින බවත් මෙවන් අවස්ථාවක මෙලෙස නැවත බෙදුම්වාදයට රට ඇද දැමීමට තැත් කිරීම නූපන් පරපුරටත් කරන අපරාධයක් බවය.සිංහල, දෙමළ සහෝදරත්වය මේ රටේ දීර්ඝ කාලයක් සුරැකුණත් චෙල්වනායගම් මහතාට පනහට පනහේ ඉල්ලීම කරන්න උපදෙස් දෙමින් නැති ප්‍රශ්නයක් මෙරට ඇති කළේ ඉංග්‍රීසින් බවත් එල්ලාවල මේධානන්ද හිමියෝ කියා සිටියහ.භික්ෂුන් වහන්සේ දෙමළ ජනතාවට විරුද්ධ බවට දෙමළ සන්ධානය කරන ප්‍රකාශ වැරැදි බවත් උතුරේ දෙමළ ගම්වල සිංහලයන් පදිංචි කරන බවටත් උතුරේ කෝවිල් කඩා පන්සල් හදන බවටත් එම සන්ධානය ප්‍රකාශ කළත් එසේ කළ එක ස්ථානයක් හෝ ඇත්නම් පෙන්වා දෙන ලෙස තමන් පාර්ලිමේන්තුවේදීම ඉල්ලා සිටි විට ඔවුන් නිරුත්තර වූ බව උන්වහන්සේ පෙන්වා දුන්හ.තමන් වහන්සේ යාපනේ චුල්ලිපුරම් කොවිලේ තොරණ හැදීමට තම විමධ්‍යගත අරමුදලින් මුදල් ලබා දී එය පසුගියදා විවෘත කළ බවත් හින්දු පූජකවරුන් මෙන්ම දෙමළ සිංහල, ජනතාව අතරත් ජාතික සමඟිය වැඩෙමින් ඇති අවස්ථාවක මෙම ලියවිල්ල ඉදිරිපත් කරමින් දෙමළ සන්ධානය නැවත බෙදුම්වාදය වැපිරවීමට උත්සාහ කරන බවත් මේධානන්ද හිමියෝ කියා සිටියහ.කොළඹ නව කෝරලේ ප්‍රධාන සංඝනායක දිවියාගහ යසස්සී නාහිමියන් පවසා සිටියේ යුද්ධයෙන් පසුව සාමකාමී මාර්ගයේ යමින් ආර්ථික සංවර්ධනයත් සමඟ සදාචාර සම්පන්න සමාජයක් ගොඩ නැංවීමට පටුබේද ඉවත දමා සියලු දෙනා එකට එක්විය යුතු බවයි. එවන් අවස්ථාවක දෙමළ සන්ධානය ඉදිරිපත් කර ඇති මේ මැතිවරණ ප්‍රකාශනය ආත්මාර්ථකාමී බලලෝභී ප්‍රකාශනයක් බවය.නැවත ත්‍රස්තවාදී භීෂණ යුගයකට රට ගෙන යාමට මේ රටේ කිසිවෙක් සූදානම් නැති බවත් කී නාහිමියෝ 2009 සාමය උදාකර ජනාධිපතිතුමා ඇරැඹු සංවර්ධන ගමනට බුද්ධිමත්ව කල්පනා කර ජනතාව තම ඡන්ද පාවිච්චි කළ යුතු බවත් කියා සිටියහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309152</link>
    <topic>බෙදුම්වාදය ජාතිවාදය මාධ්‍යයෙන් අවුස්සන්න එපා</topic>
    <author/>
    <content> - ජනපතිගෙන් ඉල්ලීමක්දකුණට වඩා උතුරට රජය වසන්තය උදාකර ඇති බවත් තංගල්ලට හම්බන්තොටට නැති රේල් පාර දැන් උතුරේ යාපනය දක්වා දීර්ඝ වෙමින් පවතින බවත් ලබන සිංහල අවුරුද්දට යාපනයට දුම්රිය ධාවනය කරවන්නට බලාපොරොත්තු වන බවත් මහින්ද රාජපක්ෂ ජනාධිපතිතුමා සඳහන් කරයි.දෙමළ මුද්‍රිත හා විද්යුත් මාධ්‍ය ප්‍රධානීන් සමඟ අරලියගහ මන්දිරයේ පැවැති හමුවකදී මේ බව පවසමින් ජනාධිපතිතුමා සඳහන් කළේ දකුණේ බේදයකින් තොරව උතුරේ දියුණුවටත් කටයුතු කරන බවය.බෙදුම්වාදය ජාතිවාදය මාධ්‍යය තුළින් අවුස්සන්න කටයුතු කරන්න එපා යයි ද මෙහිදී ඉල්ලීමක් කළ ජනාධිපතිතුමා පෘතුගීසි යුගයෙන් පසු ‍රෝමානු කතෝලික දේවස්ථානයක් වාක‍රේදී පසුගිය දින ඇති කළේ වත්මන් රජය බව ද කීය.යුද්ධයෙන් පසු පහසුකම් රැසක් යාපනයට ලබාදී තිබෙනවා. රජය මෙසේ කටයුතු කරන අවස්ථාවලදී දෙමළ ජාතික සන්ධානය බෙදුම්වාදය ඉල්ලා සිටීම වැරදි බව ද ජනාධිපතිතුමා පැවසීය.දෙමළ දේශපාලනඥයන් 82 ක් පරිපාලන සේවයේ නිලධාරීන් 52 ක් සහ විද්වතුන් 24 දෙනෙකු ද එදා එල්.ටී.ටී‍.ඊ. ය විසින් මරා දමනු ලැබූ බව ද කොළඹ සිටින අය උතුරේ අපේක්ෂකයන් ලෙස තරග කිරීමට ඉදිරිපත් වී‍මෙන් උතුරට සේවයක් සැලසේවි දැයි එතුමා ප්‍රශ්න කෙළේ ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309153</link>
    <topic>මැතිවරණ 500 ක් ආවත් මට ගැටලුවක් නෙමෙයි</topic>
    <author>සුනිල් දයා අල්විස්</author>
    <content>මැතිවරණ කොමසාරිස්සුනිල් දයා අල්විස්මැතිවරණ පැවැත්වීම පිළිබඳව තමාට ප්‍රශ්නයක් නැති බවත් මේ මැතිවරණයෙන් පසු තව මැතිවරණයක් නොව මැතිවරණ 500 ක් පවත්වන්න සිදුවුණත් ඒවා පැවැත්වීමට තමා සූදානම් බවත් පවසන මැතිවරණ කොමසාරිස් මහින්ද දේශප්‍රිය මහතා එය තම රැකියාවේ කොටසක් බව පෙන්වා දෙයි.මැතිවරණ ‍පැවැත්වීම ගැන ඔහු වැඩිදුරටත් පවසන්නේ පොල් කැඩීම එම රැකියාව කරන අයගේ රස්සාව බවයි.ඔහු එක වත්තක පොල් කැඩුවට පස්සේ අනික් වත්තේ පොල් කඩනවා. ඒ රස්සාව නිසයි. මැතිවරණ පැවැත්වීමත් අපේ රස්සාවට අයිති කොටසක් යැයි ද කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309154</link>
    <topic>පළාත් සභාවලින් සන්ධානයට විශිෂ්ට ජයක්</topic>
    <author> - සුමනදාස අබේගුණවර්ධන</author>
    <content> - සුමනදාස අබේගුණවර්ධනමධ්‍යම හා වයඹ පළාත්වලින් ශ්‍රීලනිපය ප්‍රමුඛ එක්සත් ජනතා නිදහස් සන්ධානය ඉතිහාසයේ වාර්තාගත ජයග්‍රහණයක් ලබන බව ප්‍රවීණ ජ්‍යොතිෂවේදී සුමනදාස අබේගුණවර්ධන මහතා පවසයි.උතුරු පළාතෙන් ද දකුණේ පක්ෂයක් කිසිදා ලබා නොගත් ඡන්ද ප්‍රමාණයක් සන්ධානය ලබාගන්නා බව අබේගුණවර්ධන මහතා කියයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309155</link>
    <topic>අන්තර්ජාතික ප්‍රජාවගේ සැලකිල්ල ඇති බව පෙනෙනවා</topic>
    <author>දයා ඩී. ෆොන්සේකා</author>
    <content>කතෝලික ජනසන්නිවේදන ජාතික අධ්‍යක්ෂබෙනඩික් ජෝෂප් පියතුමාදයා ඩී. ෆොන්සේකාරටක පොදුරාජ්‍ය මණ්ඩල නායකයන්ගේ සමුළුව වැනි සමුළුවක් පැවැත්වීමට අවස්ථාව ලැබීම රටේ භාග්‍යයක් බවත් එම නිසා ශ්‍රී ලංකාවේ මෙවර පොදු රාජ්‍ය මණ්ඩල නායකයන්ගේ සමුළුව පැවැත්වීම අපේ රටට අන්තර්ජාතික ප්‍රජාවගේ සැලකිල්ලක් හා විශ්වසනීයත්වයක් ඇති බවට හොඳම සාධකයක් බව කතෝලික ජනසන්නිවේදන ජාතික අධ්‍යක්ෂ බෙන්ඩික් ජෝෂප් පියතුමා සිළුමිණට පැවැසීය. මේ සමුළුව මෙරට පැවැත්වීම 30 අවුරුදු යුද්ධයෙන් පසු රට සංහිඳියාවට පත්වෙමින් සංවර්ධනය වන අයුරු අන්තර්ජාතික ප්‍රජාවට හොඳින් දැකගැනීමටත් ඔවුන්ට අප රට ගැන වඩාත් හොඳ විශ්වසනීයත්වයක් ලබා ගැනීමට අවස්ථාවක් සැලසෙන බවත් බෙන්ඩික් ජෝෂප් පියතුමා තවදුරටත් පැවැසීය.“මේ අවස්ථාවෙන් උපරීම පල නෙළා ගැනිමට අප ඉඩ සලසා ගත යුතුයි. රට ගැන යහපත් හැඟීමක් ඔවුන්ට ලබාදීමට ඉඩ සලසා දිය යුතුයි.ලෝකය හමුවේ අපේ පෞර්ෂය ගොඩනඟා ගැනීමට හැකි වන පරිදි ක්‍රියා කළ යුතුයි. රජයට ඒ සඳහා සහයෝගය දිය යුතුයි.අප රට ගැන යහපත් ආකල්ප ගොඩනඟා ගැනීමට හැකි වන පරිදි මේ සමුළුවෙන් නිසි ප්‍රයෝජන ගැනීමට කටයුතු කළ යුතු යැයි පියතුමා පැවැසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309156</link>
    <topic>මැතිවරණ ප්‍රචාරක වැඩ 18 න් පසු බෑ</topic>
    <author/>
    <content>වයඹ මධ්‍යම හා උතුරු පළාත් සභා ඡන්දය වෙනුවෙන් පුරා දින 47 පමණ කාලයක් තිස්සේ පැවැති සියලු ප්‍රචාරක කටයුතු ලබන 18 වැනිදා මධ්‍යම රාත්‍රි 12 න් අවසන් වෙයි.මේ පළාත් සභා ‍තුනට ඉදිරිපත් වී සිටින දේශපාලන පක්ෂ හා ස්වාධීන අපේක්ෂකයන් වෙනුවෙන් 19 - 20 - 21 දිනවල වෙළෙඳ දැන්වීම්, දේශපාලනමය වාර්තා ලිපි, වැඩසටහන් ආදිය පළ නොකරන ලෙස මැතිවරණ කොමසාරිස් මහින්ද දේශප්‍රිය මහතා සියලුම මුද්‍රිත හා විද්්‍යුුත් මාධ්‍යවලින් ඉල්ලීමක් කරයි.වයඹ - මධ්‍යම සහ උතුරු පළාත් සභා තුනේ මුල් මැතිවරණ ප්‍රතිඵලය 21 වැනිදා රාත්‍රි 10 ට හෝ මධ්‍යම රාත්‍රි 12 පමණ වනවිට නිකුත් කිරීමට හැකිවනු ඇතැයි අපේක්ෂා කැරේ.ඡන්ද ප්‍රතිඵලවලදී පළමුවෙන් ම ප්‍රකාශයට පත් කරන්නේ තැපැල් ඡන්ද ප්‍රතිඵලය. ඉන්පසු ඡන්ද ප්‍රතිඵල ප්‍රකාශයට පත් කරන අතර මනාප ඡන්ද ප්‍රතිඵල නිකුත් කරන්නේ ප්‍රධාන නිල ප්‍රතිඵල නිකුත් කිරීමෙන් පසුව ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309157</link>
    <topic>ජේ. බී. දිසානායකට සෝමතිලක දිසානායකට රාජ්‍ය සංගීත සම්මාන</topic>
    <author/>
    <content>සංස්කෘතික අමාත්‍යාංශයේ මෙහෙයවීමෙන් ශ්‍රී ලංකා කලා මණ්ඩලයේ සංගීත අනු මණ්ඩලය මඟින් සංවිධානය කළ 2013 රාජ්‍ය සංගීත සම්මාන උලෙළ පසුගියදා පැවැත්විණි.එහිදී විශිෂ්ටම සංයුක්ත තැටිය සඳහා වූ සම්මානය අද්මිරාල් සෝමතිලක දිසානායක යන්ගේ ඉරහඳ පමණයි සංයුක්ත තැටියට හිමි විය. විශිෂ්ටම ළමා ගී සංයුක්ත තැටිය සඳහා හිමි සම්මානය මහාචාර්ය ජේ. බී. දිසානායක මහතාගේ අකුරු මිහිර (සුමිත ප්‍රකාශකයෝ) සංයුක්ත තැටියට හිමි විය. විශිෂ්ටම නවක ගායන ශිල්පියා ලෙස (මල් පිපෙන තුරු) දුමාල් වර්ණකුලසූරaිය ද විශිෂ්ටම නවක ගායිකාව ලෙස තිළිණි සෞම්‍යා විජයරත්න ද සම්මාන ලැබීය.විශිෂ්ට ම ගායනයට හිමි සම්මානය (ඉකි ගසා හඬන) විශාරද අමරසිරි පීරිස්ට හිමි වූ අතර විශිෂ්ට ම ගායිකාවට හිමි සම්මානය ඉන්දිකා උපමාලි හිමිකර ගත්තාය. විශිෂ්ටම ගී තනු හා සංගීත නිර්මාණයට හිමි සම්මානය දර්ශන රුවන් දිසානායකට හිමි විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309158</link>
    <topic>වයඹට-මැදරටට-උතුරට වසර 5 ට කෝටි 75000 ක සංවර්ධනයක්</topic>
    <author>නිහාල් පී. අබේසිංහ</author>
    <content>නිහාල් පී. අබේසිංහ“වයඹ - මධ්‍යම හා උතුරු පළාත්වල සංවර්ධනය පිණිස රජය පසුගිය වසර 5 ඇතුළත රුපියල් කෝටි 75000 කට ආසන්න වටිනාකමක් ඇති බහුකාර්ය ව්‍යාපෘති ක්‍රියාවට නංවා ඇත.ඊට‍ අමතරව උතුරේ පවුල් 146361 ක පුද්ගලයන් 484033 ක් සියලු පහසුකම් ලබාදී නැවත පදිංචිකර ඇතැයි නැවත පදිංචි කිරීමේ අමාත්‍යාංශය පවසයි.උතුරු වසන්තය යටතේ උතුරේ මාර්ග හා පාලම් සඳහාත් වාරි, විදුලි හා දුම්රිය මාර්ග සංවර්ධනය සඳහාත් රුපියල් කෝටි 40000 ක් පමණ වැයකර තිබේ.වයඹ පළාතේ දැදුරුඔය ව්‍යාපෘතිය දැන් අවසන් වෙමින් පවතී. රුපියල් කෝටි 980 ක වියදමින් පවුල් 80000 කට සෙත සලසන මේ ව්‍යාපෘතිය මඟින් අලුත් ඉඩම් අක්කර 30000 ක් යල මහ අස්වැද්දෙයි. ඊට අමතරව පාදෙනිය, අනුරාධපුරය රාජධානි පිවිසුම් මාර්ගය (ඇල්ල පාර) පුත්තලම, අනුරාධපුරය මාර්ගය සම්පූර්ණ ලෙස කාපට් අතුරා සකස් කර තිබේ. මධ්‍යම පළාත සංවර්ධනයට පසුගිය වසර 5 ඇතුළත වැයකර ඇති මුදල රුපියල් කෝටි 15000 කට ආසන්නය. ඒ අනුව ඉහළ කොත්මලේ ව්‍යාපෘතියට රුපියල් කෝටි 6000 ක් වැය කර ඇත. නානුඔය - නුවරඑළිය ප්‍රධාන මාර්ගය නුවරඑළිය - බදුල්ල, රාගල - නුවරඑළිය පාර සංවර්ධනයට වැයකර ඇති මුදල රුපියල් කෝටි 6000 කි.මීට අමතරව කඳුරට උදානය යටතේ මහනුවර සංවර්ධනයට වැයකර ඇති මුදල රුපියල් කෝටි 12000 ක් වේ. මහනුවර - මහියංගනය මාර්ගය, පල්ලෙකැලේ ජගත් ක්‍රීඩා පිටිය හා මධ්‍යම පළාත් සභා ලේකම් කාර්යාලය, කටුගස්තොට පාලම ඉදිකිරීම, මහනුවර සංවර්ධනය යටතේ ප්‍රධාන තැනක් ගනී‍.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa1309159</link>
    <topic>අන්තර්ජාතික පොත් ප්‍රදර්ශනය 22 දක්වා</topic>
    <author/>
    <content>සාහිත්‍ය මාසය වෙනුවෙන් පහළොස් වැනි වරටත් පැවැත්වෙන කොළඹ අන්තර්ජාතික පොත් ප්‍රදර්ශනය සැප්තැම්බර් 22 වැනි දින දක්වා පෙරවරු 9 සිට පස්වරු 9 දක්වා බණ්ඩාරනායක සම්මන්ත්‍රණ ශාලා පරිශ්‍රයේ දී පැවැත්වෙයි.දිවයිනේ ජනප්‍රිය පොත් ප්‍රකාශකයින්ට අමතරව, විදේශීය පොත් ප්‍රකාශකයින් 50කට අධික සංඛ්‍යාවක් ද මේ ප්‍රදර්ශනයට සහභාගි වෙති.පාසල් නිල ඇඳුමෙන් පැමිණෙන සිසු සිසුවියන්ට හා ආරක්ෂක අංශ‍වල සාමාජිකයන්ගේ පවුල්වල සාමාජිකයන්ට නොමිලයේ ප්‍රදර්ශනයට ඇතුළු විය හැක. ප්‍රදර්ශනය නැරඹීමට පැමිණෙන්නන්ගෙන් අය කරන ඇතුළුවීමේ ගාස්තුවෙන් රැස්කරන මුදල් ‘දරු දැරි’ ශිෂ්‍යත්ව අරමුදලට බැර කෙරේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aa13091510</link>
    <topic>ප්‍රවීණ ලේඛක ජයසේන ජයකොඩි සමරා නිර්මාණ තරගාවලියක්</topic>
    <author/>
    <content>ප්‍රවීණ ලේඛක ජයසේන ජයකොඩි සූරීන් සමරමින් පැවැත්වෙන නිර්මාණ විචාර සඳහා ඉල්ලුම්පත් භාර ගනු ලැබේ. සරසවි, පාසල්, සහ විවෘත යන තරග තුනකින් මෙය පැවැත්වේ.ප්‍රථම ත්‍යාගය රු. 10,000 ක්ද දෙවන ත්‍යාගයට රු. 7500 ක්ද තෙවන ත්‍යාගය රු. 5000 ක්ද සහභාගි වන සියලු තරගකරුවන්ට වටිනා සහතිකයක් ද පිරිනමනු ලැබේ.මේ සඳහා තරගකරුවන් නම / ලිපිනය / දුරකතන අංකය / ඊමේල් හා නිර්දේශ අත්සන සහිතව චන්ද්‍රා ජයකොඩි, 2-සී-80, 8 වෙනි පටුමග, ජාතික නිවාස සංකීර්ණය, මත්තේගොඩ ලිපිනයට ඔක්තෝබර් 05 දිනට පෙර යොමු කරන්න. වැඩි විස්තර 0718162784 දුරකථන අංකය මඟින් දැනගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ab1309151</link>
    <topic>ජ්‍යොතිෂයට අනුව සන්ධානය කෙදිනකවත් නොලැබූ ඡන්ද ප්‍රතිශතයක් ගන්නවා</topic>
    <author>සංවාද සටහන</author>
    <content>ප්‍රවීණ ජ්‍යොතිෂවේදී සුමනදාස අබේගුණවර්ධනවයඹ හා මධ්‍යම පළාත් ඡන්දයෙන් ශ්‍රීලනිපය ප්‍රමුඛ සන්ධාන ආණ්ඩුව ඉතිහාසයේ වාර්තාගත ජයග්‍රහණයක් අත්කරගන්නා බව ජ්‍යොතිෂය අනුව හොදින්ම පෙන්නුම් කරන්නේ යැයි ප්‍රවීණ ජ්‍යොතිෂවේදී සුමනදාස අබේගුණවර්ධන මහතා පවසයි. උතුරු පළාතෙන් ද රජය දකුණේ පක්ෂයක් කිසිදාක නොගත් මට්ටමේ ඡන්ද ප්‍රමාණයක් ලබාගන්නා බවත් අබේගුණවර්ධන මහතා කියයි.පළාත් සභා ඡන්දය පිළිබඳව සිළුමිණ සමඟ විශේෂ සම්මුඛ සාකච්ඡාවකට එක්වෙමින් අබේගුණවර්ධන මහතා මේ ප්‍රකාශය කළේ ය.එහිදී ඇසූ ප්‍රශ්න කීපයක් හා ඒවාට අබේගුණවර්ධන මහතා දුන් පිළිතුරු මෙසේය.* මේ මස 21 වැනිදා පළාත් තුනක පළාත් සභා මැතිවරණ පැවැත්වෙනවා. එදින පවතින ග්‍රහ බලපෑම ඔබ ජ්‍යොතිෂඥයකු හැටියට විග්‍රහ කරන්නේ කොහොමද?මේ 21 වැනිදා මැතිවරණය ආරම්භ වන මොහොත උදාවන්නේ කන්‍යා ලග්නයෙන්. කන්‍යා ලග්නයේ ලග්න කොටුවේම බුද ග්‍රහයා ඉන්නවා. මේ ආකාරයට භද්‍ර කියන පංච මහ පුරුෂ යෝගය යෙදිල තියනවා. ඒ වගේම දෙවැනි කොටුවේ තුලා රාශියේ සිකුරු ඉන්නවා. ඒ ඉන්නේ ස්ව ‍ක්ෂේත්‍ර හා මූල ත්‍රිකෝණ බලයෙන්.දෙවැන්නේ සිකුරු ග්‍රහයා. ඒ ස්ථානයේම දෙවැන්නේ තුලා රාශියේම සෙනසුරුත් උච්චව ඉන්නවා.ඒ අනුව මැතිවරණ දවසේ උදේ ඡන්දය ආරම්භ වන විට පවතින ග්‍රහ තත්ත්වය එක්ක භද්‍රා නම් පංච මහා පුරුෂ යෝගයයි ධර්ම කර්මාධිපති රාජ යෝගයයි බොහොම බලගතු යෝග දෙකක් තියෙනවා.අපේ ජනාධිපතිතුමාගේ ලග්නය වන්නේත් කන්‍යා ලග්නයයි. එතුමාට ඉතාම සුබදායක ආකාරයටයි මැතිවරණ ආරම්භ වන දිනයේ ග්‍රහ තත්ත්වය පවතින්නේ.එය එදා විතරක් නෙවෙයි 25 වැනිදා දක්වා වගේම ඉතාම බලගතු ග්‍රහ යෙදුමක් තියෙන්නේ. ඒ අනුව ජනාධිපතිතුමාගේ මැතිවරණ ජයග්‍රහණය ඒ සිතන පතන ආකාරයෙන්ම ඉෂ්ට සිද්ධ වෙනවා.මේක අපි කවුරුවත් හිතල මතල ගත් දෙයක් නෙවෙයි. එතුමාගේ වාසනා බලයෙන් ඉතාම සුබදායක ග්‍රහ තත්ත්වයක් ජනාධිපතිතුමාට ශ්‍රීලනිපය ප්‍රමුඛ සන්ධාන ආණ්ඩුවට මේ වේලාවේ තියෙනවා.එම හේතුවෙන් ශ්‍රීලනිපය ප්‍රධාන සන්ධාන රජයට මැතිවරණ ඉතිහාසයේ වාර්තාගත ජයග්‍රහණයක් හිමිකර ගැනීමේ අවස්ථාව ලැබෙනවා.* විපක්ෂයත් ඡන්දය දිනනවා කියනවනේ?එජාපය මේ මැතිවරණයෙනුත් ලබන්නේ අන්ත පරාජයක්. රනිල් වික්‍රමසිංහ මහත්තයට දිනන්න ග්‍රහ බලයක් පෙන්නුම් කරන්නේ නැහැ. එජාපයටත් එහෙමයි.තව එකක් කියන්න ඕනෙ. අපි ගතකරන මේ සිංහල අවුරුද්ද උදාවුණේ 2013.04.14 වන දින පූර්වභාග 1.29ට. උදා ලග්නය වුණේ මකර ලග්නයයි. ඒ මකර ලග්නයේ ග්‍රහ බලයත් ඉතාම බලගතුයි. රටට කීර්තිය ප්‍රසිද්ධිය ගරු සැලකිලි ලැබෙන 10 වැන්නේ ලග්නාධිපති සෙනසුරු සිටියේ සස නම් පංච මහ පුරුෂ බලයෙන්.දශක ගණනාවකට පසුව මේ අවුරුද්ද උදාවන විට ග්‍රහ ලොව ප්‍රධානම දෙවැනි ග්‍රහයා වන සඳු ග්‍රහයාත් ඉතාම බලගතුව උච්ච බලයෙන් වෘෂභ රාශියේ සිටියා. මෙම ග්‍රහ තත්ත්වය අනුව රටේ කීර්තියත් මහින්ද රාජපක්ෂ ජනාධිපතිතුමාගේ කීර්තියත් දස දෙස පැතිර යන බවත් අන්තර්ජාතික කුමන්ත්‍රණ පවා පරදවා නැඟී සිටින බවත් පෙන්නුම් කරනවා.* වයඹ හා මධ්‍යම පළාත් මැතිවරණ ප්‍රතිඵලය ගැන කියන්නේ කුමක්ද?අනිවාර්යයෙන්ම ශ්‍රී ලංකා නිදහස් පක්ෂය ප්‍රධාන කොට ඇති සන්ධාන රජය ඔවුන්ගේ මැතිවරණ ඉතිහාසය තුළ නොගත් ඡන්ද ප්‍රතිශතයක් කුරුණෑගල දිස්ත්‍රික්කයෙන් ලබාගන්නවා.මම ඌව පළාතේ පළාත් සභා මැතිවරණය පැවැත්වෙන අවස්ථාවේ කිව්වා එම මැතිවරණයෙන් සන්ධානය ඉතිහාසයේ වැඩිම ඡන්ද ප්‍රතිශතය ලබාගන්නා බවට කළ අනාවැකිය හරිගියා වගේ මේ අනාවැකියත් හරියටම හරියනවා.පුත්තලම දිස්ත්‍රික්කය, මධ්‍යම පළාතේ මාතලේ, මහනුවර විශේෂයෙන් නුවරඑළිය දිස්ත්‍රික්කවලිනුත් මෙතෙක් නොගත් වැඩි ඡන්ද ප්‍රමාණයක් ලබා ගන්නවා. විශේෂයෙන් දමිළ ජනතාව වැඩි වශයෙන් ඉන්න නුවරඑළිය දිස්ත්‍රික්කයෙනුත් රජයට වාර්තාගත විශිෂ්ට ඡන්ද ප්‍රමාණයක් ලැබෙනවා.* උතුරු පළාතේ මැතිවරණ ප්‍රතිඵලයත් වැදගත්?උතුරු පළාතෙන් ජයග්‍රහණය කරන්න අපහසු තත්ත්වයක් පෙන්නුම් කළත් දකුණේ රජයක් කිසිදාක නොගත්ත ආකාරයේ වාර්තාගත ඡන්ද ප්‍රමාණයක් මෙදා රජය උතුරෙන් ලබාගන්නවා. උතුරේ ඡන්දයක් පැවැත්වීමට හැකිවීමම ජයග්‍රහනයක්.* දෙමළ ජාතික සන්ධානය ඉදිරිපත් කර තියෙන ඔවුන්ගේ විනාශකාරී මැතිවරණ ලියවිල්ල ගැන කියන්නේ කුමක්ද?ඔව්. ඒක විනාශකාරී ලියවිල්ලක්. ඇත්ත මේ මැතිවරණ ප්‍රකාශයත් එක්ක පොඩ්ඩක් අහිතකර තත්ත්වයක් පෙන්වනවා. හැබැයි ඔය දෙමළ සන්ධාන‍ෙයන් ඉදිරිපත් කර තියෙන අපේක්ෂකයන්ට බලගතු දෙයක් කරන්න බැහැ. විග්නේෂ්වරන් මහත්මයා ඡන්ද කාලෙ දරුණු විෂම අදහස් කියාපෑවට ඒවා මේ රටේ කිසිදාක ක්‍රියාත්මක කරන්න ලැබෙන්නේ නැහැ.මේ දෙමළ සන්ධාන මැතිවරණ ප්‍රකාශනයෙත් තියෙන්නේ ප්‍රභාකරන් ඉල්ලූ දේමනේ. ඒවා කිසිවක් ක්‍රියාත්මක කරන්න ලැබෙන්නේ නැහැ. ආණ්ඩුක්‍රම ව්‍යවස්ථා‍ෙව් හයවැනි සංශෝධනය මේ අයටත් බලපවත්වන‍වනේ. රට බෙදන්න ආධාර අනුබල දෙන්න ඔවුන්ට ඒ අනුව හැකියාවක් නැහැ. ජනාධිපතිතුමාට තමයි මේ රටේ විධායක බලය තීරණාත්මක වශයෙන් තියෙන්නේ. රටට විරුද්ධව යනව නම් ඒ බලය පළාත් ආණ්ඩුකාරයා ලවා ක්‍රියාත්මක වෙනවා.* ජ්‍යොතිෂය අනුව එජාප බලය ගැන කියන්නේ කුමක්ද? ඔවුන් 2014 බලය ලබාගැනීමක් ගැන කතා කරනවා?එක්සත් ජාතික පක්ෂයට නැවත දශක කීපයකට බලයට එන්න වාසනාවක් ශක්තියක් තියෙන බවක් පේන්න නැහැ. ඒකෙ මම දකින ප්‍රධාන කරුණ 1946 සැප්තැම්බර් 6 වැනිදා කොළඹ 7 ඇල්බට් චන්ද්‍රවංකයේ එවක පැවැති ෆාම්කෝට් මන්දිරයේ දී පිහිටුවුණ එක්සත් ජාතික පක්ෂයේ නමත්, සලකුණත් වෙනස් නොකර නැවත බලයට එන්න පුළුවන් වෙන්නේ නැහැ. ඒ පක්ෂයට තිබුණ තැන අවුරුදු 60න් අවසන් වුණා.මෑත යුගයේ එම පක්ෂයට බලයට එන්න පුළුවන්කමක් ‍කොතනකවත් පේන්න නැහැ.එ.ජා.ප.යට විතරක් නෙමෙයි. එහි පක්ෂ නායක රනිල් වික්‍රමසිංහ මහත්තයටත් එවැනි බලය ලබාගන්න පුළුවන් ග්‍රහ බලයක් මේ වෙලාවේ ඇත්තේ නැහැ.* ග්‍රහ තත්ත්වය අනුව රජය ගැන කියන්නේ කුමක්ද?අපේ ජනාධිපතිතුමා ගැන කියන්න තියෙන්නේ එතුමා තමයි රුහුණෙන් බිහිවෙනව කියල කියපු දියසෙන් කුමාරයා. එතුමා ඊළඟ ජනාධිපතිවරණයෙන් දිනන්නේ පළමු ජනාධිපතිවරණයට වඩා 15 ගුණයකින් වත් වැඩි ඡන්ද ප්‍රමාණයක් ලබාගනිමින්. වෙනත් නායකයකුට එතුමා ළඟටවත් එන්න පුළුවන් ග්‍රහ බලයක් නැහැ. එතුමා මේ ජයග්‍රහණ ලබන්නේ පෙර පින් බලයෙන් බව කියන්නම ඕනෑ.අපේ ඉතිහාසයේ තියෙනව දියසෙන් කුමරු කියන නායකයෙක් 2000 වසරෙන් පස්සෙ මේ රටේ පාලනය එතුමාගේ අතට ගන්නවා කියලා.* බණ්ඩාරනායක මහත්තයා දියසෙන් කුමාරයා ලෙස හඳුන්වා දුන් අයත් මේ රටේ හිටියා නේද?එහෙම කතාවක් ඉස්සර තිබුණා. නමුත් බලන්න දියසෙන් කුමාරයා බලය ගන්න වේලාව වෙනකොට රට විශාල සතුරු ආක්‍රමණයකට යටත්වයි තියෙන්නේ ඒ තත්ත්වයෙන් සම්පූර්ණයෙන් මේ රට මුදාගෙන එතුමා මේ රට ඉතාම සමෘද්ධිමත් රටක් කරන බවට ඒ කියල තිබුණු අනාවැකි දැන් අපේ ඇස් ඉදිරිපිට සැබෑවෙමින් තිබෙන්නේ.ඉතිහාසයේ සඳහන් වෙන්නේ මේ දියසෙන් කුමරු බිහිවෙන්නේ රුහුණෙන් මාතරටත් දෙවුන්දර තුඩුවටත් ආසන්නව කියලා. ජනාධිපතිතුමා මැදමුලන වලව්වේ තම බාල කාලය ගත කළත් එතුමා ඇත්තටම උපත ලබා තිබෙන්නෙත් මාතර පෞද්ගලික ‍ආරෝග්‍යශාලාවකයි.ඔය දියසෙන් කුමරු කතාව ගැන මම ලංකාවේ විශාල සමීක්ෂණයක් කරල කරුණු සොයා බැලුවා. අපිට පොළොන්නරුවේ කටුගෙයි කරපු සමීක්ෂණ අනුව දියසෙන් කුමරුගේ හැඩහුරුකම් ගැන ලැබුණ තොරතුරු වලට බොහෝ සෙයින්ම ජනාධිපතිතුමාගේ හැඩහුරුකම් සමානයි.ඒ දියසෙන් කුමරු කතාවට මෙහෙම කතාවකුත් තියෙනවා. දියසෙන් කුමරු පරපුර මේ රටේ පරම්පරා තුනක් මේ රට පාලනය කරනවාය කියල ඒ ඓතිහාසික සාධකවල තියනවා. එහෙමයි කතාව තියෙන්නේ. ඒ අනුව මෑත යුගයක මේ රජය වෙනස් වන බවක් කොතනකවත් පෙන්නුම් කරන්නේ නැහැ.මේ ඉතිහාස කතාව යථාර්ථයක් වීම වර්තමාන හා අනාගත ජ්‍යොතිෂ තත්ත්වය අනුව ඉතාම හොදින් පෙන්නුම් කරනවා.ඉතිහාසයේ සඳහන් දියසෙන් කුමරු ගේ කතා පුවත දැඩි ලෙස විශ්ලේෂණය කළ පුද්ගලයෙක් හැටියටත් වර්තමානයේ ජනතාව අතරට දියසෙන් කුමරු හඳුන්වා දුන් තැනැත්තා ලෙස මට කියන්න තියෙන්නේ දියසෙන් කුමරු පරපුරේ පරම්පරා තුනක් ජනතා ආශිර්වාදයෙන් හා ජනතා ඡන්දයෙන් මේ රට පාලනය කරන බවයි. ඒ අනුව අපේ රටේ රාජ්‍ය නායකයන්ගේ ධූරාවලියේ වැඩිම කාලයක් රට පාලනය කළ පරපුර ලෙස රාජපක්ෂ පරපුර ඉතිහාසයට එක්වෙනවා.* රටට විරුද්ධව තියෙන අන්තර්ජාතික කුමන්ත්‍රණය ගැන කතා කළොත්?ඒ කුමන්ත්‍රණවලට ඉඩක් ලැබෙන්නේ නැහැ. ඔවුන් පුළුවන් උත්සාහ දරාවි. 1976න් පස්සේ මේ රටේ වැදගත් සිදුවීමක් වෙනවා. ඒ පොදු රාජ්‍ය මණ්ඩල නායක සමුළුව මේ රටේ පැවැත්වීමත් එහි සභාපතිත්වය ශ්‍රී ලංකාවට හිමිවීමත් ඉතාම වැදගත් අවස්ථාවක. මේ රට අවුරුදු 133ක් පාලනය කළ හිරු නොබසින අධිරාජ්‍ය කියපු බ්‍රිතාන්‍යයත් සමඟ රටවල් 58ක් ඇතුළත් පොදුරාජ්‍ය මණ්ඩලයේ නායකක්වය ශ්‍රී ලංකාවට අපේ ජනාධිපතිතුමාට හිමිවෙනවා කියන්නේ සුළුපටු දෙයක් නෙවෙයි. ඒ වාසනාව කාටවත් ලබාගන්න බැරිවුණ දෙයක්.* වරින් වර තැනින් තැන පැනනැ‍ඟෙන අවුල් වියවුල් ගැන කියන්නේ කුමක්ද?රටක්, පළාතක්. නගරයක්, ගමක් වන විට වරින් වර විවිධ අවුල් වියවුල් ඇතිවෙනවා. ජ්‍යොතිෂයට අනුව එකම ග්‍රහ තත්ත්වයක් පවතින දෙදෙනෙක් සිටිය නොහැකියි. ජ්‍යොතිෂයට අනුව පෙර කළ පාපකර්ම පල දෙන අවස්ථා තිබෙනවා. යම් යම් ආකාරයේ අර්බුදකාරී තත්ත්වයන් මතුවෙන්න පුළුවන්. නමුත් මහ බලගතු අර්බුදකාරී තත්ත්වයක් කිසිවිටෙකත් පෙන්නුම් කරන්නේ නැහැ.සංවාද සටහනසරත් පෙරේරාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ab1309152</link>
    <topic>තව මැතිවරණ පන්සීයක් ආවත් මම කරනවා</topic>
    <author>සංවාද සටහන</author>
    <content>මැතිවරණ කොමසාරිස්මහින්ද දේශප්‍රිය‘වයඹ - මධ්‍යම - උතුර යන පළාත් සභා තුනට අපේක්ෂකයන් තෝරා පත්කර ගැනීම සඳහා ලබන 21 වැනිදා පැවැත්වෙන ඡන්ද විමසීමේදී නොබියව උදෑසනම ඡන්ද පොළට ගොස් ඡන්දය පාවිච්චි කරන්න. ඡන්දය පාවිච්චි කිරීමට ඡන්දදායක ඔබේ අයිතියයි. බලයයි. ඔබේ වටිනා ඡන්දය නිදහස්ව පාවිච්චි කරන්න.’මැතිවරණ කොමසාරිස් මහින්ද දේශප්‍රිය මහතා මේ කරුණු පැහැදිලි කිරීම කරනුයේ ඔහුට ඉදිරිපත් කළ ප්‍රශ්නවලට පිළිතුරු වශයෙනි.මනාප පොරයක් පවතිනවා යැයි පැවසෙනවා. ඒ ගැන යමක් කිව්වොත්.මනාප පොරය හැම ඡන්දයකදීම තියෙනවා. මේ ඡන්ද ක්‍රමය යටතේ ඒ ගැන ඉතින් මොනවද විශේෂයෙන් කියන්න තියෙන්නෙ. මනාපවලට තරගයක් නැත්නම් තරගයෙන් තමයි අපේක්ෂකයන් තෝරන්නෙ. ඒ නිසා මේක ස්වභාවික දෙයක් මේ ඡන්දය ක්‍රමය තුළ.මැතිවරණ කොමසාරිස්වරයා ලෙස මේ ගැන ඔබට අභියෝගයක් තිබෙනවා ද?මනාප තරගය නිසා ඡන්ද විමසීම් නීති කඩවීමට තිබෙන ඉඩකඩ සහ ප්‍රවණතාව මට අභියෝගයක් ලෙස සෑහෙන දුරට සමහරකුට පෙනෙන්නට පුළුවන්. නමුත් ඒක මට එතරම් විශාල අභියෝගයක් නෙ‍ාවෙයි.අපි එය විසඳගෙන යනවා. ප්‍රචණ්ඩ ක්‍රියාවලදී නීති විරෝධී අපරාධ ගැන ක්‍රියා කරනවා නම් ඒක පොලීසිය තමයි විසඳන්න ඕනෙ.විදේශ නිරීක්ෂකයන්ගෙන් බලාපොරොත්තු වන්නේ මොන වගේ සේවයක් ද?විදේශ නිරීක්ෂකයන්ගෙනුත් ලංකාවට පැමිණ බලාපොරොත්තු වන්නේ ඡන්ද විමසීමේදී යම්කිසි අක්‍රමිකතාවක් වුණා ද නැද්ද කියන එක පිළිබඳ වාර්තාවක් ලබා දෙන්න. ඒ වගේම අපේ ඡන්ද ක්‍රමවල සාමාන්‍යයෙන් අන්තර්ජාතික නිරීක්ෂකයෝ පැමිණි විටත් අපේ ඡන්ද ක්‍රමයේ යම්කිසි අඩුපාඩුවක් ඒ අය දැක්කොත් ඒකත් වාර්තා කරනවා.විදේශ නිරීක්ෂකයෝ මොන මොන රටවල්වලින් කී දෙනෙක් එනවා ද?දකුණු ආසියානු මැතිවරණ බලධාරීන්ගේ සංගමයෙන් ඇවිල්ලා ඉන්නවා. එහි නායකත්වය දරන්නේ ඉන්දියාවේ හිටපු මැතිවරණ කොමසාරිස් ඉන්දීය ජාතික එන්. ගෝපාලස්වාමි මහතා ඊට අමතරව ඉන්දියාවේ නියෝජිතයන් 5 දෙනෙක් පාකිස්ථානයෙන් 7 දෙනෙක් බංග්ලාදේශයෙන් 3 දෙනෙක් නේපාලයෙන් දෙන්නෙක් භූතානය සහ ඇෆ්ගනිස්තානයෙන් නියෝජිතයන් එක්කෙනා බැගින් ද මාලදිවයිනෙන් ද නියෝජිතයන් දෙන්නෙක් වශයෙන් නියෝජිතයන් 22 ක් පමණ පැමිණෙනවා.මාලදිවයිනේ මැතිවරණ කොමසාරිස්වරු තිදෙනාගෙන් එක්කෙනෙක් ද පැමිණෙනවා.මීට අමතරව පොදු රාජ්‍ය මණ්ඩලීය නිරීක්ෂණ කණ්ඩායමක් ද ලංකාවට පැමිණෙනවා.එහි ප්‍රධානියා උගන්ඩාවේ හිටපු උප ජනාධිපතිතුමා. ඊළඟට බංග්ලාදේශයේ හිටපු මැතිවරණ කොමසාරිස් වික්ටෝරියා ප්‍රාන්තයේ හිටපු මැතිවරණ ‍ප්‍රධාන නිලධාරී එනවා. කැරබියන් දූපත්වල සියලුම පළාත් පාලන ආයතන සම්මේලනයේ ලේකම්වරිය ද තවත් පස් දෙනෙකුගේ කණ්ඩායමක් ද ඇතුළු සහායකයන් තිදෙනෙකු ද පැමිණීමට නියමිතයි.බලපෑම්වලට යටත් නොවී මැතිවරණ කටයුතු කරන්නට ඔබට නිදහස තිබෙනවා ද?ඇයි කවුරුහරි කියලා තියනවා ද මට නිදහසක් නැහැ කියලා. මට කිසි බලපෑමක් නැහැ. මේ මැතිවරණයට.දැන් පවත්වන මැතිවරණ ගැන ඔබ තෘප්තිමත් ද?මම ඉතින් මැතිවරණයට ඉල්ලනවා නම් තමයි තෘප්තිමත් වෙන්න තියෙන්නෙ. මම තෘප්තිමත් වෙන්නේ මගේ රස්සාවෙන්. මැතිවරණය මට තෘප්තියක් වෙන්නෙ නැහැ. මගේ රාජකාරිය පැත්තෙන්. නමුත් මැතිවරණ තෘප්තිමත් වන්නේ ඡන්දෙ ඉල්ලන අයටයි.ඊළඟට මැතිවරණය කුමක් වෙයි ද?ඒ ගැන දන්නේ පළාත් සභා සම්බන්ධයෙන් නම් ආණ්ඩුකාරවරු. ජනාධිපතිවරණය සහ පාර්ලිමේන්තු මැතිවරණය සම්බන්ධයෙන් නම් ජනාධිපතිතුමායි.නැතිනම් නියමිත කාල සීමාව ඉක්මවූ විට පමණයි මට මැතිවරණයක් තියන්න පුළුවන් වෙන්නේ.මැතිවරණ හා මාධ්‍යයේ හැසිරීම ගැන?මේක එකිනෙකට වෙනස් කාරණා දෙකක්. මැතිවරණය වෙනම ස්වාධීනව තියෙනවා. මාධ්‍යය වෙනම ස්වාධීනව හොඳින් තිබුණොත් මාධ්‍ය සහාය ලැබුණොත් මැතිවරණය හොඳින් තියන්න පුළුවන්. මාධ්‍යයේ හැසිරීම ගැන විවේචනය කරන්න නිලධාරීන්ට සුදුසු නැහැ.ඒක මාධ්‍යවලින්මයි විවේචන කරගන්න ඕනෙ. ස්වයං විවේචනයක් මිසක් මම මාධ්‍යය විවේචනය කරන්න ගියොත් තව කාටුන් හතරක් පහක් අන්දවා ගන්න ඇහැකියි.නැතිනම් හොඳ කිව්වත් රස්සාවක් ඉල්ලයි. ඒක නිසා මාධ්‍ය එක්ක වැඩ කරන කොට ප්‍රවේශමෙන් කවුරුත් අපි වැඩ කරන්න ඕනෙ.මනාප ඡන්ද ක්‍රමය පිළිබඳව මේ මැතිවරණවලින් පසුවත් ඔබට මොනව හිතෙයි ද?මට කිසිම ප්‍රශ්නයක් නැහැ. තියන ඕනෑම ඡන්ද ක්‍රමයකට මැතිවරණය තියන්න ආණ්ඩුව උපදෙස් දෙනවා නම් අපි ඡන්දය තියෙනවා. මගෙ රස්සාව ඡන්ද තියෙන එක.මැතිවරණයෙන් පසුව ඔබට විවේකයක් ලැබේවි ද? නැතිනම් තවත් මැතිවරණයක් හෝ මේ වගේ මැතිවරණ කිහිපයක් සඳහා සූදානම් වෙන්න සිදුවෙයි ද?මට ප්‍රශ්නයක් නැහැ. තව මැතිවරණ 500 ක් ආවත් ඒක මම කරනවා. මේක අපේ රස්සාවේ කොටසක්. මොකෝ පොල් කඩන මිනිහට මේ වත්තේ පොල් කඩලා ඉවර වුණාට පස්සේ ඊළඟ වත්තෙ පොල් කඩන්නත් සිද්ධ වෙනවා. රස්සාව කරන්න ඒ මිනිහා පොල් කඩන්න ඕනෙ.මැතිවරණ නීති උල්ලංඝනය කිරීමේ සිද්ධි පිළිබඳ යමක් කිව්වොත්?ඒවාට අපි නිසි පියවර ගනිමින් සිටිනවා. ඒවා පොලීසිය බලාගන්න ඕනෙ.පෝස්ටර් කටවුට් ප්‍රදර්ශනය ගැන යමක් සඳහන් කළොත්?මේවාත් නීති විරෝධී ලෙස ප්‍රදර්ශනය වෙනවානම් ඒවා ගලවා දමනවා.රජයේ වාහන මැතිවරණ ව්‍යාපාරයට අයුතු ලෙස යොදා ගැනීමට එරෙහිව ගන්නා ක්‍රියාමාර්ග.ඒවත් හුඟාක් දුරට වළක්වා තිබෙනවා. තවදුරටත් ඒ ගැන විමසිල්ලෙන් සිට කටයුතු කරන්නට පියවර ගන්නවා.මැර ක්‍රියා වෙඩි තැබීම්, හිංසා කිරීම් මැතිවරණ දිනයේත් දැන් සිදුවෙනවා වගේ සිදුවෙයි ද?මේවාට පොලීසියත් වග කියන්න ඕනේ. මැතිවරණ දිනයේ දී නම් මේ කිසිඳු දෙයක් සිදුවන්නේ නැහැ. සියයට සියයක්ම එය පාලනය කරනවා කියලා පොලිස්පතිතුමා පොරොන්දු වෙලයි තියෙන්නෙ.ඡන්දයෙන් පසු නීතිය හා සාමය අදාළ ප්‍රදේශවල රැකීම?මේක පොලීසිය විසින් බලාගත යුතු දෙයක්. මගේ වැඩක් නොවෙයි මේ කටයුත්ත.හැබැයි මම මහජනතාවගෙන් හා දේශපාලනඥයන්ගෙන් ඇතුළු හැම දෙනාගෙන්ම ඉල්ලා සිටින්නේ මැතිවරණයක් නැත්නම් ඡන්ද විමසීමක් කියන්නේ අරගලයක් නොවෙයි.ඡන්දය කියන්නේ සාමකාමී කර්තව්‍යයක්. මේක නිසා සාමය ආරක්ෂා කරගන්න, මත්පැන් පානය නොකරන්න, මත්පැන් ඔබේ සතුරා ය කියා හිතන්න.වත්කම් ප්‍රකාශන අපේක්ෂකයන් ලබා දී තිබෙනවා ද?සැබෑ ලෙස තරග කරන පක්ෂවල අපේක්ෂකයෝ වැඩි හරියක් මේ ප්‍රකාශ ලබා දී තිබෙනවා.ඡන්දදායකයන්ට ඔබ අවසාන වශයෙන් දෙන පණිවුඩය සඳහන් කළොත්.ඡන්දය නිවැරැදිව භාවිත කරන්න. මීට දීර්ඝ උපදෙස් මාලාවක් ලබාදිය යුතුව තිබෙනවා. ඡන්දදායකයාට ලබා දෙන පණිවුඩය නම් ඔබේ ඡන්දය ඔබේ අයිතියයයි ඔබේ බලයයි. එය නොබියව නිදහසේ පාවිච්චි කරන්න. එම ඡන්දය පාවිච්චි කිරීමට ඔබට නිසි සියලු පහසුකම් මැතිවරණ කොමසාරිස් දෙපාර්තමේන්තුව, පොලිස් දෙපාර්තමේන්තුව ලබා දී තිබෙනවා.ඒ නිසා බිය නැතිව ඡන්ද පොළට යන්න ගිහින් ඔබේ ඡන්දය නිදහස්ව පාවිච්චි කරන්න. කැමැති ආකාරයකට කැමැති නම් මනාපත් දෙන්න.හැඳුනුම්පත ඡන්දය පාවිච්චි කිරීමට අවශ්‍යම ද?ඔව්. අපි නම්කර තිබෙන ජාතික හැඳුනුම්පත සහ ගමන් බලපත්‍ර රියදුරු බලපත ඇතුළු අදාළ හැඳුනුම්පත් කිහිපය හැර වෙනත් කිසිවක් අදාළ නොවේ.මෙහිදී ග්‍රාමසේවක සහතික කළ ඡායාරූප, තමන්ගේ සේවා ආයතනයේ හැඳුනුම්පත සාම විනිසුරුවන්ගේ සහතික කරන ලියවිල්ල හෝ ජනමාධ්‍යවේදීන්ගේ හැඳුනුම්පත, හැඳුනුම්පත ඉල්ලුම් කොට ඉන් පසුව එයින් ලබා දෙන කුවිතාන්සිය හෝ වලංගු වන්නේ නැත.හැඳුනුම්පතක් නැතිනම් අපි තාවකාලික හැඳුනුම්පත් ලබාගන්න යැයි මේ ප්‍රදේශවල මහජනතාවට දැනුම් දී තිබෙනවා. එම කාලයත් 15 වැනිදායින් අවසන් වුණා.සංවාද සටහනසුනිල් දයා අල්විස්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ab1309153</link>
    <topic>ජනාධිපතිතුමාගේ නායකත්වය හොලවන්න බැරි එකක් කියලා මධ්‍යම පළාතේ ජනතාව ඔප්පු කරාවි</topic>
    <author>සංවාද සටහන</author>
    <content>ප්‍රවාහන නියෝජ්‍ය ඇමැති රෝහණ දිසානායකමධ්‍යම පළාත් එ.ජ.නි.ස ඡන්ද සටන කොහොමද?ගැටලුවක් නැහැ. අති විශිෂ්ට ජයග්‍රහණයක් අපි ලබනවා. අද වෙනකොට අපිත් එක්ක එක්සත් ජාතික පක්ෂයේ සහ ජනතා විමුක්ති පෙරමුණේ සාමාජිකයෝ අති විශාල වශයෙන් එක් වෙනවා. මං හිතන්නේ මාතලේ දිස්ත්‍රික්කයේ අපි සියයට 65 ක් හෝ 70 ඡන්ද ප්‍රතිශතයක් ලබා ගන්නවා කියලා කියන්ඩ පුළුවන්.උතුරේ ජයග්‍රහණය ගැන මොනවද කියන්ඩ පුළුවන් ?අවුරුදු විසි හයකට පස්සේ උතුරු පළාතේ මැතිවරණයක් පැවැත්වෙන්නේ. ඒ නිසා උතුරු පළාතේ මැතිවරණය පැවැත්වීමම අති විශිෂ්ට ජයග්‍රහණයක්. නමුත් උතුරු පළාතේ අද දෙමළ සන්ධානය ජාතිවාදය පතුරවනවා. උතරු පළාතේ දෙමළ ජනතාවට බලෙන් පටවන ජාතිවාදයෙන් ඔවුන්ට ඉවත් වෙන්ඩ ඉඩ ලැබුණොත් අනිවාර්යයෙන්ම උතුරත් අපි දිනනවා.මධ්‍යම පළාතේ මනාප පොරය උග්‍ර වෙලා නේද?මේකයි මෙවර මැතිවරණයේදී තියෙන්නේ තනි අශ්වයෙක්ගේ රේස් එක්ක්. එ.ජා.ප යේ ඡායාවක්වත් පේන්ඩ නැහැ. ඒ නිසා මනාප බෙදා ගන්ඩ පොර කනවා. මගේ සොහොයුරාත් ඡන්දය ඉල්ලනවා. ඒත් මං කියන්නේ ‍එ.ජ.නි.ස යට බුලත් කොළයට ඡන්දය දෙන්ඩ කියලායි.මං කැප වෙන්නේ ඒකටයි. තාමත් එල්.ටී.ටී.ඊ අඳුරු සෙවණැලි හොල්මන් කරනවා. ඒ නිසා අපි හැමෝම ජනාධිපතිතුමාට ශක්තිය දිය යුතුයි. මනාප පොරයට යන්ඩ හොඳ නැහැ. අපේ ඉලක්කය වෙන්ඩ ඕනේ ඒකයි. නමුත් කනගාටුයි කියන්ඩ මේ මැතිවරණ ක්‍රමය නරා වළක්. මේ දේශපාලනය ජරා ජිරණ වු දුෂ්ට එකක්.ඔබේ ලේකම්වරයෙකුත් අත්අඩංගුවට අරගෙන නේද?මං ඒ ගැන කතා කරන්ඩ කැමැති නැහැ. බොරු චෝදනාවක් නිසා සිදුවු දෙයක්. සත්‍යය හෙළි වේවි.එකම පක්ෂයේ අපේක්ෂකයන් ගැටෙනකොට පාක්ෂිකයන් කලකිරෙනවා නේද?ඒක ලොකු හානියක් තමයි. ඒක අවම කරගන්ඩ අපි උත්සාහ කරනවා. මෙවර පළාත් සභාවට මාතලේ දිස්ත්‍රික්කයට මාතලේ ඡන්ද කොට්ඨාසයෙන් එ.ජ.නි.ස අපේක්ෂකයෝ 8 දෙනෙක් දාලා තියෙනවා. ඒ නිසා ගැටලුවක් ඇති වෙලා තියෙනවා. නමුත් මා මේ මොහොතේ අපේක්ෂකයන්ගෙන් ඉල්ලන්නේ මනාප පොරයට යන්නේ නැතිව බුලත් කොළයේ ඡන්ද ප්‍රතිශතය වැඩි කර ගන්ඩ කියලායි.අපි මාතලේ ඡන්දවලින් 70% ගත්තොත් අපේ මන්ත්‍රීවරු 9 ක් පත් වෙනවා. ඒක 80% කර ගත්තොත් අපිට මන්ත්‍රීධුර 10 ක් ලැබෙනවා. ඒ නිසා මං මාතලේ හැම අපේක්ෂකයාටම ඉතාම‍ ගෞරවයෙන් ආරාධනා කරනවා අ‍පේ ප්‍රතිශතය වැඩි කරගැනීමට කැප වෙන්ඩ කියලා.මධ්‍යම පළාත් විපක්ෂයේ තත්ත්වය මොන වගේද?ඉතාම දුර්වලයි. විශේෂයෙන් එ.ජා.පයේ අපේක්ෂකයන්ට ගෙයින් ගෙට යන වැඩසටහනක් නැහැ. මැතිවරණ ව්‍යාපාරයක් නැහැ. ඔවුන් වහසිබස් දොඩනවා විතරයි. ඔවුන් දවල් හීන දකිනවා. ඔවුන්ට බලේ තියෙනකොට කරන්ඩ බැරි වුණ දේවල් බලේ නැතිව ඉන්නකොට කියවනවා. එදා බලේ ඉන්නකොට නොකරපු දේවල් හෙට කරන්නේ කොහොමද? එ.ජා.ප ය ජනතාව ප්‍රතික්ෂේප කරලා ඉවරයි. එ.ජා.ප යට දැක්මක් නැහැ. ඔවුන්ට ජයග්‍රහණයක් ගැන හිතන්ඩවත් බැහැ.මාතලේ වගේම නුවරඑළියේ ඔබේ පක්ෂයේ අය ගැටෙනකොට එය රජයේ ජයග්‍රහණයට ඒ තරම් හොඳ නැහැ නේද?මනාප ක්‍රමය පටන් ගත් දවසේ ඉඳලාම මේ ගැටුම් තියෙනවා. අද වෙනකොට ඒක උච්චතම තැනට ඇවිල්ලා. අද‍ වෙනකොට අපේක්ෂකයෝ අති විශාල මුදලක් පෝස්ටර් , කටවුට් සහ කෑම බීමවලට වියදම් කරනවා. හිතවතුන්ගේ නැතිනම් ව්‍යාපාරිකයන්ගේ නැතිනම් කාගේ වුණත් මේ සල්ලි අප‍රා‍දේ. අද වෙනකොට දේශපාලඥයෝ වියදම් කරන්ඩ ක්‍රම හදාගෙන තියෙනවා. ඒ නිසා මේ මනාප ක්‍රමයට දේශපාලනඥයන් මැදිහත් වෙලා ක්‍රමයක් හදා ගත යුතුයි.මධ්‍යම පළාතේ එ.ජ.නි.ස ඡන්ද ප්‍රතිඵලය ගැන ඔබේ බලාපොරොත්තුව ?අපි අති විශිෂ්ට ජයග්‍රහණයක් ලබනවා. 22 වෙනිදා වෙනකොට මධ්‍යම පළාතේ බහුරත බලයක් අපි ලබා ගන්නවා.ජනතා විමුක්ති පෙරමුණට මධ්‍යම පළා‍තේ තියෙන තැන මොන වගේද?නාය ගිහින් සෝදාපාළුවට ලක් වෙලා. ජ.වි‍.පෙ ගන්ඩ දෙයක් නැහැ. ඉතුරු වුණ තැනක් ‍හොයා ගන්ඩ නැහැ. එදා අඩුම ගාණේ ගම්වල ජ.වි.පෙ කොඩියක් දාන්ඩවත් සාමාජික‍යෝ හිටියා. අද එහෙමවත් නැහැ. යු. ඇන්.පී යේ කොඩියක්වත් දකින්ඩ නැහැ. එ.ජා.ප බළකොටු පුපුරලා. ඒ නිසා අපේ සංවර්ධන වැඩපිළිවෙළත් එක්ක අපිට විශිෂ්ට ජයග්‍රහණයක් ලැබෙනවා.මධ්‍යම පළාතේ සංවර්ධන කටයුතු ගැන ජනතාවගේ තියෙන ප්‍රතිචාරය මොකක්ද?මාතලේ , මහනුවර සහ නුවරඑළිය දිස්ත්‍රික්කවලට පසුගිය මධ්‍යම පළාත් සභාවේ එ.ජ.නි.ස බලය හිමි අපේ හිටපු මහ ඇමැතිතුමා ඇතුළු පිරිස අති විශාල සංවර්ධනයක් කරලා තියෙනවා. ඒ වගේම ජනාධිපතිතුමා සහ බැසිල් රාජපක්ෂ ඇමැතිතුමා ඇතුළු අපේ රජය මධ්‍යම පළාත සංවර්ධනය කරන්ඩ කරලා තියෙන මෙහෙය සුළු පටු නැහැ.ඒ නිසා ජලය , මහා මාර්ග , සෞඛ්‍ය , අධ්‍යාපනික , විදුලිය ආදි යටිතල පහසුකම් රැසක් ජනාධිපතිතුමාගේ රජය මධ්‍යම පළාතට ලබා දී තිබෙනවා. ඒ නිසා මධ්‍යම ජනතාව එ.ජ.නි.ස යට මිසක් වෙන කාටයත් ඡන්දය දෙන්නේ නැහැ.මධ්‍යම පළාතේ ජනතාව ඡන්දය දෙන්නේ පළාතේ අපේක්ෂකයන්ටද නැතිනම් ජනාධිපතිතුමාටද?පැහැදිලිවම ජනාධිපතිතුමාට. එතුමාගේ විශිෂ්ට නායකත්වයට. ජනාධිපතිතුමා කියන්නේ නොසැලෙන නායකත්වයක්. ජනාධිපතිතුමාගේ නිව­ැරැදි සහ කාර්යක්ෂම නායකත්වය ජනතාව විශ්වාස කරනවා. එතුමා ජනතාවගේ හෟද ස්පන්දනය හඳුනන නායකයෙක්. ඒ නිසා එතුමාගේ ගුණ සුවඳ තියෙන අපේක්ෂකයන්ට විතරයි ජනතාව ඡන්දය‍ දෙන්නේ.අවසාන වශයෙන් මධ්‍යම පළාතේ ජනතාවට දෙන්ඩ තියෙන පණිවිඩය මොකක්ද?මේ මොහොතේ උතරු පළාතෙන් දෙමළ ජාතික සන්ධානය වෙනම රාජ්‍යයක් හදන වැඩ පිළිවෙළට අත්තිවාරම දාන්ඩ හදනවා. ඒ නිසා මධ්‍යම සහ වයඹ පළාතේ ජනතාව මේ මැතිවරණයේදී ලෝක ප්‍රජාවට හොඳට රිදෙන පණිවිඩයක් දිය යුතුයි. ඒ තමයි මේ රටේ රජයට තියෙන ජනතා බලය ගැන. එය ජනාධිපතිතුමාගේ ශක්තිය වැඩි කරන ජයග්‍රහණයක් කළ යුතුයි. එ නිසා මධ්‍යම පළාතේ සිංහල , දෙමළ සහ මුස්ලිම් ජනතාව මේ ආණ්ඩුවට විශිෂ්ට ජයග්‍රහණයක් ලබා දී දෙමළ සන්ධානයේ රට බෙදීමේ වැඩ පිළිවෙළට හොඳ පිළිතුරක් දිය යුතුයි.සංවාද සටහනචන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ab1309154</link>
    <topic>කාටවත් නොදුන් තෑග්ගක් ජනපති, දයාසිරිට දෙයි</topic>
    <author>චන්දන බණ්ඩාර</author>
    <content>ගිය බදාදා දි‍නයේ පාර්ලිමේන්තු මන්ත්‍රී නාමල් රාජපක්ෂ නිකවැරැටියට පැමිණියේ ජොහාන් ප්‍රනාන්දු සහ වයඹ පළාත් සභාවට තරඟ වඳින අපේක්ෂකයන්ට සහාය දැක්වීමේ රැස්වීම් සඳහා සහභාගී වීමටයි. නාමල් මන්ත්‍රීතුමා එක්කම ‍පාර්ලිමේන්තු මන්ත්‍රීවරුන් වන රොෂාන් රණසිංහ , උදිත ලොකු බණ්ඩාර , මනුෂ නානායක්කාර , ඉන්දික බණ්ඩාරනායක සහ ඇමැති ජොන්ස්ටන් ප්‍රනාන්දුත් මේ රැස්වීම් සඳහා එක් වෙලා හිටියා.මේ රැස්වීමට විශේෂ අමුත්තන් දෙදෙනෙකු එක් වෙලා හිටියා. ඒ තමයි ඇමැති මර්වින් සිල්වා සහ බෙන්තර ඇල්පිටිය ශ්‍රි.ල.නි.ප සංවිධායිකා ගීතා කුමාරසිංහයි. ජොහාන් ප්‍රනාන්දු මැති ඇමැතිවරුන් සමඟ කථා බහ කරමින් සිටින විට එතැනට ආවේ ගීතා කුමාරසිංහයි. " ජොහාන්ට උදව් කරන්ඩ මං ආවේ ජොන්ස්ටන් ඇමැතිතුමා ජනාධිපතිතුමාට උදව් කරන්ඩ ඇවිත් කරපු මෙහෙය නිසායි. ඒ නිසා අපි ඔබතුමාගේ ජයග්‍රහණය වෙනුවෙන් පෙනී ඉන්නවා." ගීතා කුමාරසිංහ කිව්වා." මං කිසිම කෙනෙකුගේ ‍වේදිකාවට නැග්ගේ නැහැ. කාටවත් උදව් කරන්ඩ.ඒත් මං ජොහාන්ට උදව් කරනවා. ඒ ජොන්ස්ටන් ජනාධිපතිතුමා රකින නිසායි. " ඇමැති මර්වින් සිල්වා කිව්වා.මේ අතරතුර මර්වින් සිල්වා ඇමැතිවරයා අපුරු කථාවක් කළා. ඒ මොහොතේ ගීතා දෙස බලපු මර්වින් සිල්වා ඇමැතිතුමා කිව්වේ " මට ගීතා දැක්කාම තාම බඳින්ඩ හිතෙනවා. එදා මං ගීතා බැන්දානම් අද ගීතා කුමාරසිංහ නෙමෙයි එහෙනම් ගීතා සිල්වා වෙනවා. " මර්වින් ඇමැතිතුමා එහෙම කියනකොටම කිසිම කෙනෙකුට සිනාව නවතා ගැනීමට පුළුවන් වුණේ නැහැ.දයාසිරි ජයසේකර ජනාධිපතිතුමා සමඟ එක් වුණේ තනියම නෙමෙයි. ඒ කුරුණෑගල දිසාවේ එ.ජා.ප පළාත් පා‍ළන මන්ත්‍රිවරු සහ ප්‍රා‍දේශීය සභා විපක්ෂනායකවරු 21 දෙනෙකු සමඟයි. එම පිරිස ජනාධිපතිතුමාට හඳුන්වා දීමට ගිය සතියේ දයාසිරි ජයසේකරට අවස්ථාවක් ලැබුණා. මහනුවර ජනාධිපති මැදුරට ගිය ඉරිදා උදෑසනින්ම පැමිණෙන ලෙස දයාසිරි ජයසේකරට ජනාධිපතිතුමා විසින් දන්වලා තිබුණා. ඒ සුහද ආරාධනයට අනුව දයාසිරි ජයසේකර ප්‍රමුඛ මන්ත්‍රී කණ්ඩායම උදෑසනින්ම මහනුවර ජනපති මැදුරට ගියා." අපි කථා බහ කරන්ඩ කළින් උදේ ආහාරය අරගෙන ඉමු. එන්න මාත් එක්ක උදෑසන ආහාර ගන්ඩ. " ජනාධිපතිතුමා සුපුරුදු විදියට ඇරැයුම් කළා. සියළු දෙනා ආහාර ගත්තට පස්සේ සුහද කථා බහ ඇරැඹුණා." දයාසිරි එක්ක මේ තරම් පිරිසක් පැමිණිම ‍ඉතා හොඳ දෙයක්. අනික ඔබ සියළු දෙනාම අපේ ශ්‍රි.ල.නි.ප මන්ත්‍රිවරුන්ට සහ ආසන සංවිධායකයන්ට හඳුන්වා දීලා දයාසිරි කළේ ඉතාම හොඳ දෙයක්" ජනාධිපතිතුමා කිව්වා." ඔව් සර් මේ හැමෝම මං ඒ ඒ ආසන සංවිධායකවරුන්ට සහ මැති ඇමැතිවරුන්ට හඳුන්වා දුන්නේ ඒ අය එක්ක මේ මන්ත්‍රිතුමාලාට වැඩ කරන්ඩයි. අනික මං මේ අයට කිව්වේ ඒ අය එක්ක එකතු වෙලා ‍දේශපාලන කටයුතු කරන්ඩ කියලායි. මට උදව් කරන්ඩනම් ඒ සංවිධායකතුමාන්ලා එක්ක එකතු වෙන්ඩ කියලයි" දයාසිරි ජයසේකර ජනාධිපතිතුමාට කිව්වා." ආ ඒක බොහොම හොද දෙයක්. මේ අයටත් අනාගතයක් ගොඩ නඟා ගන්ඩ පුළුවන් ඒ ආසනවල ප්‍රධානීන් එක්ක එකතු වෙලා වැඩ කරගෙන යනකොට. මං ඔබතුමාලා සියළුදෙනාටම සුබ පතනවා." ජනාධිපතිතුමා පළාත් පාළන ආයතනවල සිට ආණ්ඩුවට එක් වු එ.ජා.ප මන්ත්‍රීවරුන්ට කිව්වා.මේ අතරතුර මෙවර දයාසිරි ජයසේකර ජනාධිපතිතුමා හමු වීමට ගියේ හිස් අතින් නෙමෙයි. මේ අතරතුර වයඹ සංවර්ධන වැඩසටහන ඇතුළත් වැඩපිළිවෙළ ජනාධිපතිතුමට දයාසිරි ජයසේකර විසින් ගිය සතියේදී පිළිගැන්වුවා. ජනාධිපතිතුමා එය බාර ගත්තේ බොහොම සතුටින්. ඊට පස්සේ ජනාධිපතිතුමා" මහින්ද චින්තන ඉදිරි දැක්ම " පොතක් ගෙන්වා ගත්තා. " මෙන්න ඔයාට මගෙනුත් වැඩ පිළිවෙළක්". එහෙම කියමින් ජනාධිපතිතුමා‍ හිතවත් දයාසිරි , ඔබට මගෙන් , මීට මහින්ද රාජපක්ෂ ලෙස සටහන් කොට මහින්ද චින්තන ඉදිරි දැක්ම පොත දයාසිරිට දුන්නේ ජනාධිපතිතුමාගේ අස්සනත් යොදලායි‍. "මං මේ පොත ‍මීට කළින් කාටවත් මේ විදියට අස්සන් කරලා දුන්නේ නැහැ. ඔබගේ වැඩ කටයුතු ගැන මට විශ්වාසයි. හොදින් ඉදිරි කටයුතු කරගෙන යන්ඩ. මං ඔබේ ජයග්‍රහණයට සුබ පතනවා. දයාසිරිට දිගාසිරි පතනවා." ජනාධිපතිතුමා එහෙම කියලා දයාසිරි ඇතුළු පිරිසට සමු දුන්නා.කුරුණෑගල දිසා‍වේ රණවිරු පවුල්වල සාමාජිකයන්ගේ සංගම්වල නියෝජිතයන්ගේ සුහද හමුවක් ගිය සතියේ දයාසිරි ජයසේකරගේ රැස්වීම් ශාලාවේ පැවැත්වුණා. මේ අවස්ථාවට හිටපු ආරක්ෂක මාණ්ඩලික ප්‍රධානී දයා සඳගිරි එක් වෙලා හිටියා. ඔහු සමඟ දකුණු පළාත් සභා මන්ත්‍රී මේජර් අජිත් ප්‍රසන්නත් එක් වෙලා හිටියා." වයඹ පළාතේ පාලනය උගත්, බුද්ධිමත් , පරිනත දේශපාලඥයකුට ලබා දෙන්ඩ ඕනේ. අපේ රටේ නායකතුමාගේ ආශිර්වාදය එතුමාට තියෙනවා. රණවිරු පවුල්වල ආරක්ෂාව සහ රණවිරු පවුල්වල සුබ සාධනය ගැන එතුමා හඩ නඟුවා." දයා සඳගිරි හිටපු ආරක්ෂක මාණ්ඩලික ප්‍රධානියා කිව්වා.සිවිල් ආරක්ෂක බලකායේ හිටපු අධ්‍යක්ෂක පාර්ලිමේන්තු මන්ත්‍රී සරත් වීරසේකර ගිය සතියේදී රණවිරු පවුල්, රණවිරු ගම්මාන පවුල් සහ රණවිරු සංසද ඒකරාශි කරමින් ප්‍රචාරක රැස්වීම් රැසකට එක් වෙලා හිටියා. ඒ දයාසිරි ජයසේකරගේ ජයග්‍රහණය වෙනුවෙන්. " රටම කැමැති මහ ඇමැති කියන එක දයාසිරිට ගැලපෙනවා. ජනාධිපතිතුමාගේ මතට තිත ප්‍රතිපත්තිය රකිමින් යන මේ ගමනේදී රටේ අනාගතය සංවර්ධනයට මත් කුඩු සහ මත් වතුර සහිත සමාජයක් එක්ක මේ ගමන යන්ඩ බැහැ. ඒ නිසා අපි ජනාධිපතිමාගේ ප්‍රතිපත්ති රටේ සංවර්ධනයට යොදා ගන්ඩ ඕනේ. ඒ නිසා වයඹ දිනවා රට දිනවීමට දයාසිරි ජයසේකර එක්ක කටයුතු කරන හැටියට මං ඉල්ලනවා" සරත් වීරසේකර මන්ත්‍රිතුමා කිව්වා.ජනාධිපති උපදේශක සහ හිටපු නාවික හමුදාපති සෝමතිලක දිසානායක ගිය සතියේදී දයාසිරි ජයසේකර හමු වුණා. ඒ නාරම්මල ප්‍රදේශයේ හෝටලයකදීයි. මේ අවස්ථාවට දයාසිරිගේ සමකාලීන මිතුරු මිතුරියන් රැසක් එක් වෙලා හිටියා. කුරුණෑගල දිසාව නියෝජනය කරන එම පිරිස් වයඹ පළාතේ රාජ්‍ය සේවකයන් මුහුණ දෙන ගැටලු රැසක් ගැන සාකච්ඡා කළා. එතැනදී සුළු හා මධ්‍යම පරිමාණ ව්‍යාපාරිකයන් සහ නිෂ්පාදකයන් ගැනත් අවධානය යොමු කළා. " දයාසිරි ගමේ කෙතේ සුවද හඳුනන , ආගම දහමට ගරු කරන , කලාව සාහිත්‍ය රසවිදින උගතෙක් වගේම බුද්ධිමතෙක්. ඒ වගේම ‍දේශපාලනයේ අත්දැකීම් ඇති නායකයෙක්. වයඹ ප්‍රධානීයා වෙන්ඩ ඕනේ ‍එහෙම කෙනෙක්. මිනිස්සු හඳුනන මිනිස්සුන්ට ආදරය ‍කරන කෙනෙක් තමයි දයාසිරි‍‍. එයා රටම කැමැති මහ ඇමැති වෙලා ඉවරයි." සෝමතිලක දිසානායක කිව්වා.එතැනදී දයාසිරිත් වචන කීපයක් කථා කරන්ඩ අමතක කළේ නැහැ. " මට මුදල් බලය නැහැ. හැබැයි මට ජනතා බලය තියෙනවා. දේශපාලනඥයකුගේ බලය ගොඩ නැගෙන්නේ ජනතා හදවත්වලයි. ඒ නිසා මගේ ධනයත් බලයත් ජනතාව විදියටයි මං සලකන්නේ." දයාසිරි මන්ත්‍රීවරයා කිව්වා.ගිය සතියේ දයාසිරිගේ රැස්වීම් පොල්ගහවෙල , නිකවැරැටිය, කුරුණෑගල , වාරියපොළ සහ නාරම්මල ඇතුළු ප්‍රදේශවල පැවැත්වුණා. " අනේ මන්ත්‍රීතුමා අපේ ගමට ඇවිත් වචන පහක් කථා කරලා යන්ඩ" ජනතාව දයාසිරිගෙන් ඉල්ලන්නේ එහෙමලු. මේ ජනහමුවලට ඇමැති ජයරත්න ‍හේරත් , පළාත් සභා අපේක්ෂකයන් වෙන පියුමාල් ‍හේරත් සහ ටිකිරි අධිකාරි ඇතුළු අපේක්ෂකයන් එක් වෙලා හිටියා.ඛනිජ තෙල් කර්මාන්ත අමාත්‍ය අනුර ප‍්‍රියදර්ශන යාපා අමාත්‍යතුමාගේ සහෝදර වයඹ පළාත් සභා අපේක්ෂක නීතීඥ චන්දන යාපා ගේ ජයග්‍රහණය වෙනුවෙන් සංවිධානය කර තිබූ මැතිවරණ රුලියක් ගිය සතියේ බදාදා පැවැත්වුණා. මේ රැස්වීම පැවැත්වුණේ එක්සත් ජාතික පක්ෂයෙන් පාර්ලිමේන්තුව නියෝජනය කළ හිටපු රාජ්‍ය අමාත්‍ය උපාලි දසනායක ගේ නිවසේ දී’. පස්වරුවේ ඇද හැලු වැස්ස නොතකා විශාල ජනකායක් මේ රැස්වීමට සහභාගී වෙලා හිටියා.අනුර ප්‍රියදර්ශන යාපා අමාත්‍යතුමා ,විජය දහනායක නියෝජ්‍ය අමාත්‍යතුමා , නාමල් රාජපක්ෂ මන්ත්‍රීතුමා, කනක හේරත්, රොෂාන් රණසිංහ, සෙහාන් සේමසිංහ, මනුෂ නානායක්කාර හා සුදර්ශනී ප‍්‍රනාන්දුපුල්ලේ යන පාර්ලිමේන්තු මන්ත්‍රීවරුන් හා බස්නාහිර පළාත් සෞඛ්‍ය අමාත්‍ය ජගත් අංගගේ ඇතුළු පිරිසකුත් මේ රැස්වීමට ඇවිත් හිටියා.නාමල් රාජපක්ෂ මන්ත්‍රීවරයා කීව්වේ "අනුර යාපා ඇමතිතුමාගේ මල්ලිට ඡන්ද කරන හැටි කාගෙන්වත් අහන්න ඕනෙ නෑ. ඒ වගේම මේ ආසනයෙ ඡන්දය කරන්න අපි අවශ්‍ය නෑ. ඇමතිතුමා හොඳට තමන්ගේ කලාපය කළමනාකරණය කරනව. ඇමතිතුමා මටත් උපදෙස් දුන්නා මහාමැතිවරණයට ඉදිරිපත් වෙන වෙලාවෙ.එතුමා මැෂින් එකක්. හොඳ වැඩකාරයෙක්. ජනාධිපතිතුමත් උදව් කරනවා ඇමතිතුමාට. චන්දන සහෝදරයත් පක්ෂය වෙනුවෙන් විශාල නඩු ප්‍රමාණයකට පෙනී සිටි නීතීඥයෙක්" යැයි චන්දන යාපා පෙන්වමින් නාමල් මන්ත්‍රිවරයා කිව්වා. නාමල් මන්ත්‍රීතුමා තවදුරටත් කිව්වේ උගත් බුද්ධිමත් නායකයෝ පළාත් සභාව නියෝජනය කරන්ඩ ඕනේ කියලායි."අපේ පක්ෂයේ ප්‍රතිපත්තිය කොළපාට ඇඳුමක් ඇඳගෙන ආවත් නිල් ඇඳුමක් අන්දල යවනව. ඒක තමයි ජනාධිපතිතුමාගේ මැතිවරණ ක්‍රමය. සැබෑ දේශපාලනය. රට දිනවන ක‍්‍රමය. ඒක අනුර යාපා ඇමතිතුමා දන්නව. අලි අල්ලන්නත් ඇමතිතුමා දක්ෂයි. පොලූ ගත්ත අයත් මෙල්ල කරන්න ඇමැතිතුමා දන්නව "යැයි නාමල් මන්ත්‍රීතුමා කිව්වා.ජනහමුව අවසන් වෙලා මැති ඇමැතිවරු පිරිස අනුර යාපා අැමැතිතුමාගේ නිවසට පැමිණ රාත්‍රී ආහාරය ගත්තා. රාත්‍රී ආහාරයෙන් පසු පැයක පමණ කාලයක් අමාත්‍යතුමාගේ නිවසේ රැඳුණ නාමල් මන්ත්‍රීවරයා කිව්වේ "ජනාධිපතිතුමා දන්නවා මං අනුර යාපා අමාත්‍යතුමාගේ නිවසේ ඉන්නේ කියලා " නාමල් මන්ත්‍රීතුමා කිව්වේ තරුණ මන්ත්‍රීවරුන්ටයි.රාත්‍රී ආහාරයෙන් පස්සේ පැයක පමණ කාලයක් එහි රැඳුණ නාමල් මන්ත්‍රීතුමා ඇතුළු පිරිස කොළඹ බලා පිටත් වුණා.ජාතික නිදහස් පෙරමුණේ දේශපාලන මණ්ඩලය පසුගිය සතියේදී එහි බත්තරමුල්ලේ පිහිටි ප්‍රධාන කාර්යාලයේදී පක්‍ෂ නායක ඉදිකිරිම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ සහ ප‍්‍රධාන ලේකම් ප්‍රියන්ජිත් විතාරණ යන මහත්වරුන්ගේ ප්‍රධානත්වයෙන් රැස්වුණා.එහිදී දේශපාලන මණ්ඩලයේ අවධානයට විශේෂ කරුණක් යොමුකරමින් පළමුවෙන්ම අදහස් දැක්වූයේ පක්‍ෂයේ මාධ්‍ය ප්‍රකාශක, හිටපු පාර්ලිමේන්තු මන්ත්‍රි මොහොමඩ් මුසම්මිල් කොළඹ නාගරික මන්ත්‍රීවරයා විසිනුයි.‘‘ජාතික කොඩියේ සිංහ රූපය ඉවත් කරලා දිවියකුගේ රූපයක් ඇතුළත් කළ යුතුයි කියලා දෙමළ ජාතික සන්ධානය කියනවා. මේ ප්‍රකාශය කර ඇත්තේ උතුරු පළාත් සභාවට දෙමළ ජාතික සන්ධානයෙන් තරග වදින අපේක්ෂකයකු විසින්’’ මොහොමඩ් මුසම්මිල් නාගරික මන්ත්‍රීවරයා කිව්වා."1948 දී ලැබුණු නිදහසින් පස්සේ ශ්‍රී ලංකාවේ ජාතික කොඩිය නිර්මාණය වූණේ සිංහල, දෙමළ, මුස්ලිම් ජාතික නායකයන්ගේ පුළුල් එකඟතාවක් සහිතවයි. ජාතික සමඟිය අගය කරන, ශ්‍රී ලාංකික ජනතාව ඒ කොඩිය සෙවණේ සමඟියෙන් ජීවත් වුණා. ඔවුන්ට කිසිදු ආකාරයකින් ශ්‍රී ලංකාවේ ජාතික කොඩිය ගැන ගැටලුවක් තිබුණේ නැහැ.ජාතික කොඩිය ගැන ගැටලුවක් තිබුණේ වෙනම රටක් වෙනුවෙන් හැමදාම සිහින දැකපු දෙමළ ජාතිවාදී බොදුම්වාදී බලවේගවලටයි. ඔවුන්ට වෙනම රටක් වගේම වෙනම ජාතික කොඩියක් අවශ්‍ය වෙලා තිබුණා. මේ බෙදුම්වාදී ජාතිවාදී බලවේග තමයි, ‘සයනයිඩ් කරල බෙල්ලේ එල්ලලා’ දෙමළ තරුණයන්ව යුද්ධයකට තල්ලූ කළේ’’ විමල් වීරවංශ ඇමැතිතුමා පෙන්වා දුන්නා.‘‘බෙදුම්වාදී කොටි ත‍්‍රස්තවාදය පරදවලා දැනට වසර 4ක් ඉක්මගොස් තිබෙනවා. දැන් උතුරේ දෙමළ ජනතාව ක‍්‍රම ක‍්‍රමයෙන් තමන්ගේ සුපුරුදු ජීවනෝපාය මාර්ගයන්ට අනුගත වෙමින් සිටිනවා. දෙමළ තරුණ පිරිස් අද ජාතිවාදී බෙදුම්වාදී මතවාදය ප්‍රතික්ෂේප කරනවා’’ පියසිරි විජේනායක එහිදී සදහන් කළේය.‘‘තමන්ගේ මතවාදය ප්‍රතික්ෂේප වෙන තත්වයක් ඇතුළේ ඒකට මුහුණ දෙන්න කොටි සංවිධානයේ දේශපාලන පෙරමුණ වන දෙමළ ජාතික සන්ධානය නොයෙකුත් උපක‍්‍රම තෝරනවා. තමන්ගේ මැතිවරණ ප‍්‍රකාශය ලෙස ඔවුන් අද උතුරේ ජනතාව ඉදිරියේ තබා ඇත්තේ, ප්‍රභාකරන්ගේ ඊලම සදහා වූ ප්‍රතිපත්ති ප්‍රකාශයම තමයි. දෙමළ ජාතික සන්ධානය අද වියරුවෙන් වගෙයි කටයුතු කරන්නේ. ඒ නිසයි එවැනි ප්‍රකාශ කරන්නේ’’ විමල් වීරවංශ ඇමැතිවරයා අවධාරණය කරා.ඊට පස්සේ දේශපාලන මණ්ඩලයේ අවධානය යොමු වුණේ ඇමෙරිකා එක්සත් ජනපදය විසින් සිරියාවට පහර දීමට සැරසෙන ආකාරය පිළිබදවයි.‘‘මීට වසර 10කට පමණ කලින් අපට මතකයි, ඇමෙරිකා එක්සත් ජනපදය විසින් ඉරාකය ආක්‍රමණය කළ ආකාරය. ඉරාකය තුළ රසායනික අවි තිබෙනවා කියා චෝදනා එල්ල කරමින් තමයි එදා ඒ ආක්‍රමණය සිදුකළේ. නමුත් එම චෝදනාව අසත්‍ය බව තහවුරු වුණා. ඒ වගේම චෝදනාවක් අද සිරියාවට ඇමෙරිකා එක්සත් ජනපදය ඇතුළු මේ ලෝක පොලිස් නඩයෙන් එල්ල වෙලා තියෙනවා.සිරියානු රජය රසායනික අවි යොදා ගනිමින් සිවිල් වැසියන්ට පහර දුන්නා කියලා තමයි මේ ගොල්ලෝ චෝදනා කළේ. චෝදනාවල සත්‍ය අසත්‍යතාව පිළිබදව සොයා බලන්නවත් නොදී එක්සත් ජාතින්ගේ ආරක්ෂක මණ්ඩලය සහ මහා මණ්ඩලය පවා තුට්ටුවකටවත් මායිම් නොකරයි ඇමෙරිකා එක්සත් ජනපදය මෙසේ සිරියාවට පහර දෙන්න හදන්නේ’’ ප්‍රියන්ජිත් විතාරණ ජා.නි‍. පෙ ප්‍රධාන ලේකම්වරයා කිව්වා‍.‘‘ලෝකය පුරා තෙල් හා වෙනත් සමිපත්වලින් අනූන රටවල ගැටුම් ඇති කරවලා පස්සේ එම ගැටුම්වලට ‘පොලිස් කාරයකු’ ලෙස මැදිහත් වෙලා එම රටවල් ආක්‍රමණය කිරීම බටහිර අධිරාජ්‍යවාදයේ සුපුරුදු පිළිවෙතයි. ඉරාකය, ඇෆ්ගනිස්ථානය, ලිබියාව ඒ විදියට තමන්ගේ ගොදුරුබිම් බවට ඔවුන් පත්කර ගත්තා. අද බටහිර අධිරාජ්‍යවාදය තෙල් සමාගම් ඒ රටවල තෙල් සම්පත් රිසිසේ සොරා ගන්නවා’’ විමල් වීරවංශ ඇමැතිවරයා පෙන්වා දුන්නා.‘‘ලෝක පොලිස් කාරයන්ගේ අශිෂ්ට සම්පන්න භූමිකාවට එරෙහිව අද රුසියාව සහ චීනය අභීතව පෙනී සිටිනවා. ඔවුන් තමන්ගේ ජාත්‍යන්තර යුතුකම අධිරාජ්‍ය විරෝධි ලෝකවාසී ජනතාව වෙනුවෙන් ඉටු කරනවා. ඒ නිසා, අද ඇමෙරිකා එක්සත් ජනපදය ඇතුළු බටහිර අධිරාජ්‍යවාදයට සිරියාවට ගහන්න කලින් දෙතුන් වතාවක් හිතන්න වෙලා තියෙනවා. චීනයට හා රුසියාවට අපි මේ අවස්ථාවේ අපේ ප්‍රණාමය පුදකර සිටිය යුතුයි’’ සබරගමුව පළාත් සභා මන්ත්‍රි දීපාල් ගුණසේකර අවධාරණය කළා.අවසානයේ දේශපාලන මණ්ඩලයේ අවධානය යොමු වූයේ මෙවර මධ්‍යම හා වයඹ පළාත් සභා මැතිවරණ වෙනුවෙන් එක්සත් ජනතා නිදහස් සන්ධානය යටතේ තරග වදින තම අපේක්‍ෂ්කයන් පස්දෙනා ගැනයි."අපේ අපේක්‍ෂකයන්ගේ ජයග්‍රහණය මේ වන විට තහවුරු වී තිබෙනවා" අපට පක්‍ෂයක් ලෙස ඉතා සාර්ථක මැතිවරණ ප්‍රචාරක ව්‍යාපාරයක් මේ අපේක්‍ෂකයන් 05 දෙනා වෙනුවෙන් දියත් කිරීමට හැකි වුණා. අපි මහනුවර නගරයේ මහජන සමුළුවක් පවත්වමින් තමයි මැතිවරණ ප්‍රචාරක ව්‍යාපාරය ඇරඹුවේ. මහනුවරින් ඇරඹි මහජන සමුළු පසුව වලපනේ, මාතලේ, හලාවත හා කුරුණෑගල යන නගරවලදි පවත්වනු ලැබුවා.ඒ සමුළු සියල්ලේම ප්‍රධාන දේශන පැවැත්වූයේ විමල් වීරවංශ සහෝදරයා ඊට අමතරව ‘විමල් ඔබ අමතයි’ යන නමින් මහනුවර, මාතලේ, නුවරඑළිය, පුත්තලම හා කුරුණෑගල යන දිස්ත්‍රික්කවල විමල් සහෝදරයාගේ ප්‍රධානත්වයෙන් ජනහමු 98ක් පැවැත්වූවා. ඊට අමතරව අපි කුඩා ජනහමු 1200කට අධික ප්‍රමාණයක් මේ වන විට පවත්වා තිබෙනවා’’ ප‍්‍රධාන ලේකම් ප්‍රියන්ජිත් විතාරණ පෙන්වා දුන්නා.පසු ගිය කාලය පුරාම එ.ජා.ප හිටපු නියෝජ්‍ය නායක කරු ජයසුරිය වයඹ , මධ්‍යම යන පළාත්වල එ.ජා.ප අපේක්ෂකයන්ට සහයෝගය දැක්වීම සඳහා පැවැති ජන හමු සඳහා සහභාගී වෙලා හිටියා.කරු හේවාහැට ප්‍රදේශයේ සංචාරය කරනවිට එ.ජා.ප පැරැණි සාමාජිකයෙක් බොහෝ සංවේදි ලෙස කියා සිටියේ පක්ෂයේ වත්මන් තත්ත්වයන් ගැනයි.ඇතැම් සාමාජිකයන් කරුව ඉතා ‍ෙළන්ගතුව වැළඳගනිමින් කරු සමඟ කථා බහ කළහ.මෙවර මැතිරණයේදී කරුට විවිධ ප්‍රදේශවලින් මැතිවරණ රැස්වීම් සඳහා ඇරැයුම් ලැබි තිබුණා.මේ අතරතුර ගිය සතියේදි කරු ආචාර්ය ඒ.ඩී. ටී. ඊ පෙරේරා ගේ අරාබීන් සහ ඊශ්‍රායල් බෞද්ධ කටයුතු විස්තර කෙරුණු ග්‍රන්තයක් දොරට වැඩිමේ උත්සවයකට සහභාගී වෙලා හිටියා.මේ අතරතුර මියන්මාර්හි සුප්‍රසිද්ධ මහ තෙර නමක් වන සීටාගු සයදාව් අචාර්ය අෂීන් නයනිස්සර අග්ගමහා පණ්ඩිත හිමියන්ට ශ්‍රිලංකා රාමඤ් මහා නිකාය විසින් ගෞරව නාමයක් පිදීමේ උත්සවයක් ගිය සතියේදී චාම් හා ‍ගාම්භිර ලෙස ගිය සතියේදි කොළඹ සම්බෝධි විහාරස්ථානයේදී පැවැත්වුණා.එතැනදී කරු කිව්වේ ලංකාව සහ බුරුමය අතර හා රාමඤ් නිකාය අතර තියෙන සම්බන්ධය ගැනයි. " ඒ ව‍ගේම ලෝකයේ සිව් දෙසින් එන අයට දහම් පිපාසය සංසිදුවීමට කටයුතු කිරිමට කාලය පැමිණ ඇති බවද කරු සිහිපත් කළේය. කරු සහ නාවික හමුදාපතිවරයා එම උත්සවයේ ප්‍රධාන ආරාධිතයන් ලෙස එක්ව සිටියහ.ගිය සතියේදි පාර්ලිමේන්තු මන්ත්‍රී නාමල් රාජපක්ෂ වැඩි කාලයක් ගත කළේ වයඹ , මධ්‍යම සහ උතුරු පළාත්වල එ.ජ.නි.ස මැතිවරණ කටයුතු වෙනුවෙන්.ඒ වෙනුවෙන් පළාත් සභා අපේක්ෂකයන්ගේ රැස්වීම්වලට යමින් ග්‍රාමීය සහ ඡන්ද කොට්ඨාශ මට්ටමේ පැවැති රැස්වීම් රැසකටම නාමල් මන්ත්‍රීතුමා සහභාගී වෙලා හිටියා. මේ අතරතුර මෙවර පොදුරාජ්‍ය මණ්ඩලයීය සමුළුවට පසුව ලබන වසරේ මැයි මාසයේදී ලංකාවේ පැවැත්වීමට නියමිත ලෝක තරුණ සමුළුවේ තරුණ කමිටුව මුණ ගැසීමට නාමල් රාජපක්ෂ මන්ත්‍රීවරයා තීරණය කරලා තිබුණා. මේ අතරතුර නාමල් රාජපක්ෂ මන්ත්‍රිවරයා ඒ තරුණ පිරිස හමු වුයේ කොළඹ ‍තුරඟ තරග පිටියේදීයි.මේ තරුණ පිරිස එක්ක නාමල් මන්ත්‍රීතුමා ලෝක තරුණ සමුළුව ගැන තොරතුරු , ‍ලෝකයේ තරුණ කටයුතු , ජාත්‍යන්තර දේශපාලනය ගැන එක් එක් රටවල ඇති තොරතුරු ගැන නාමල් මන්ත්‍රීතුමා කථා බහ කරමින් සිටියා. මේ ගැන කතා කරමින් ඉන්න අතරතුර නාමල් මන්ත්‍රීතුමා ඕස්ට්‍රේලියානු සහ සිරියානු තරුණයන් දෙදෙනෙකු සමග විශේෂයෙන් කථා බහ කරමින් සිටියේ ලෝක‍‍යේ තරුණයන් ගැනයි.මේ අතරතුර නාමල් මන්ත්‍රීතුමා විසින් එදින එම තරුණ පිරිසට රාත්‍රී භෝජන සංග්‍රහයක් පිළියෙළ කරලා තිබුණා.ඒ නිසා ඊට සහභාගීවීමට නාමල් මන්ත්‍රීතුමා ඇතුළු තරුණ පිරිස කොළඹ එක්තරා හෝටලයකට ගියා.මේ රාත්‍රී භෝජන සංග්‍රහයට ඩලස් අලහප්පෙරුම ඇමැතිතුමා සහ විදේශකටයුතු අමාත්‍යාංශයේ අතිරේක ලේකම් ක්ෂේනුකා ‍සෙනෙවිරත්න එක්ව සිටියා. මෙහිදී ලෝක තරුණ නායකයන් පිරිස කියා සිටියේ නාමල් මන්ත්‍රීතුමාගේ තිබෙන දැනුම , කුසලතා සහ සුහදශීලිත්වය අගය කරන බවයි.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ab1309155</link>
    <topic>ජනතාව ජන්දය දෙන්නේ ජනාදිපතිතුමාටයි</topic>
    <author>සංවාද සටහන</author>
    <content>සමුපකාර සහ අභ්‍යන්තර වෙළෙඳ කටයුතු ඇමැතිජොන්ස්ටන් ප්‍රනාන්දුවයඹ ඡන්ද සටන දැන් කොහොමද ?වයඹ එ.ජ.නි.ස ඡන්ද සටන ඉතාම ඉහළ මට්ටමකින් සිදු වෙමින් තියෙනවා. වයඹ පළාතේ විපක්ෂයක් නැති ගාණට ගිහින්. ඒ වගේම වයඹ පළාතේ ජනතාව ජනාධිපතිතුමාගේ වැඩපිළිවෙළ ඉතා ඉහළින්ම අගය කරනවා. ඒ නිසා මෙවර මැතිවරණය අපි ඉතා ඉහළින්ම ජය ගන්නවා.වයඹ පළාතේ විපක්ෂයක් නැති ගාණට ගිහින් කියලා කියන්නේ කොහොමද?මං ජනතාව එක්ක ඉන්න මිනිහෙක්. වයඹ පළාතේ කුරුණෑගල දිස්ත්‍රික්කය ගත්තාම විපක්ෂයේ මැතිවරණ ප්‍රචාරක කටයුතු සිදු වෙනවා පේන්ඩ නැහැ. අඩුම ගාණේ එ.ජා.ප අපේක්ෂකයෙකුගේ වාහනයක්වත් දකින්ඩ නැහැ. අඩුම ගාණේ ඡන්ද ප්‍රචාරක රැස්වීමකට මිනිස්සු දෙසීයක් ගෙන්වා ගන්ඩ බැහැ.ප්‍රාදේශීය සභා විපක්ෂ නායකවරු ,මන්ත්‍රීවරු ,නගර සභා විපක්ෂ නායකවරු සහ මන්ත්‍රීවරු ආණ්ඩුවට එක් වෙනවා. එ.ජා.ප පාක්ෂිකයන් බුරුතු පිටින් එක් වෙනවා. ඉතින් ඇහැට පෙනෙන දෙය කනට ඇහෙන දේවල් එක්ක තමයි මං කියන්නේ වයඹ විපක්ෂයක් නැහැ කියලා.ඔබ හිතන විදියට මෙවර මැතිවරණයේදී කුරුණෑගල දිසාවෙන් එ.ජ.නි.ස යට මන්ත්‍රී ආසන ‍කීයක් ලැබෙයිද?ගිය පළාත් සභා මැතිවරණයෙන් එ.ජ.නි.සයට මන්ත්‍රී ආසන තුනෙන් දෙකක් ලැබුණා. මං හිතන්නේ මෙවර ඊ‍ටත් වැඩි මන්ත්‍රී ආසන ගණනක් ලැබෙයි. මගේ බලාපොරොත්තුව තමයි මෙවර එ.ජා.ප ඡන්ද ලක්ෂයක්වත් හරවා ගැනීම. ඒ වැඩපිළිවෙළ සාර්ථකයි. ඇත්තටම අලුත් ඡන්ද ඒ කියන්නේ තරුණ ඡන්ද එ.ජ.නි.සයට හරවා ගැනීම තමයි මගේ එකම අරමුණ.ඔබේ පුතත් මෙවර මැතිවරණයට තරග කරනවා. ඒ නිසා ඔබ මනාප‍ පොරයකට වැටිලා කියලා ආරංචියි?මං ඒක ප්‍රතික්ෂේප කරනවා. මං කිසිම තැනක මගේ පුතාට මනාප දෙන්ඩ කියලා ඉල්ලන්නේ නැහැ. මං ඉල්ලන්නේ බුලත් කොළයට ඡන්දය දෙන්ඩ කියලායි. මේ රට ජනාධිපතිතුමා නිදහස් කර ගත්තේ ඒ නිසා ඒ රට බෙදන්ඩ අද උතුරේ පිරිසක් උත්සාහ කරනවා.ඒ නිසා දෙමළ ජාතික සන්ධානයට උතුරේ ජනතාව දෙන එක ඡන්දයකට ‍වයඹ පළාතේ ජනතාව එ.ජ.නි.ස යට ඡන්ද තුනක් දීලා මේ රටේ නායකයාට තියෙන ජන බලය අපි ලෝකයට පෙන්විය යුතුයි. මං කියන්නේ පුතා හොඳ නම් ‍එයාට ඡන්දය දෙන්ඩ නැත්නම් පරාද කරවන්ඩ කියලායි. ඒක ජනතාවගේ වැඩක්.වයඹ ජනතාව ඡන්දය දෙන්නේ ජනාධිපතිතුමාටද නැතිනම් පළාත් සභාවේ අපේක්ෂකයන්ටද?ඇත්තටම වයඹ ජනතාව ඡන්දය දෙන්නේ ජනාධිපතිතුමාටයි. අපේක්ෂකයන්ට ඔවුන්ගේ ඥාති මිත්‍රයන් ඡන්දය දෙයි. නමුත් බහුතර ඡන්දය ලැබෙන්නේ ජනාධිපතිතුමාටයි. ජනතාවට ජනාධිපතිතුමා විශ්වාසයි. ඒ නිසා ජනතාව ජනාධිපතිතුමා රකිනවා. ජනාධිපතිතුමා කරගෙන යන සංවර්ධන වැඩපිළිවෙළ ජනතාව විශ්වාස කරනවා. ඒක තමයි ඇත්ත.ඒ කියන්නේ ජනතාව ඔබතුමාලාට නැතිනම් අපේක්ෂකයන්ට ජන්දය නොදෙන්නේ ඔබතුමාලා අසාර්ථකද?නෑ නෑ, අපේක්ෂකයෝ නැතිනම් ඇමැතිවරු අසාර්ථකයි කියන දෙය නෙමෙයි මං කියන්නේ. මේ ආණ්ඩුවට මිනිස්සු ඡන්දය දෙන්නේ ජනාධිපතිතුමා නිසායි. ජනතාව ඡන්දය‍ දෙන්නේ පක්ෂ නායකයාටයි. ඒ නිසා ජනාධිපතිතුමාට මේ රටේ තියෙන ජනතා ප්‍රසාදයත් එක්කම මෙවර වයඹ පළාත් සභාව අපි අති විශිෂ්ට විදියට ජයග්‍රහණය කරනවා.වයඹ පළාතට පසුගිය පළාත් සභාවෙන් කෙරුණ‍ සේවය ගැන සතුටු විය හැකිද?මා හිතන්නේ ගිය පළාත් සභාවේ පාලන කාලයේදි මහින්ද චින්තන වැඩ සටහනට අනුව වයඹ පළාත් සභාවේ පාලනය කළ උදවිය කටයුතු කරලා තියෙනවා. විශාල සංවර්ධනයක් කරලා තියෙනවා. ඒ නිසා ජනතාව උපරිම විදියට එ.ජ.නි.ස යට තමන්ගේ ඉහළම ප්‍රතිචාරය ලබා දෙනවා කියන දෙය අපිට විශ්වාසයි.වයඹ පළාතේ එ.ජා.ප ය හැර වෙනත් පක්ෂයකට ආණ්ඩුවට අභියෝගයක් එල්ල කරන්ඩ පුළුවන්ද?නෑ කිසිම පක්ෂයකට ආණ්ඩුවට අභියෝගයක් එල්ල කරන්ඩ බැහැ. මොන පක්ෂයද ආණ්ඩුවට අභියෝග කරන්ඩ තියෙන්නේ.වයඹ පළාතේ වැඩි වශයෙන්ම ගොවි ජනතාව වාසය කරනවා. මේ මොහොතේ ගොවි ජනතාව ආණ්ඩුවට ලබා දෙන සහයෝගය මොන වගේද?ජනාධිපතිතුමා බලයට පත් වු දවසේ ඉඳලා ගොවි ජනතාවට ලබාදෙන පොහොර සහනාධාරය අද දක්වාම ලබා දෙනවා. ගොවි ජනතාවට ලබා දුන් පොරොන්දු කඩ නොකර කටයුතු කරන එකම නායකයා ජනාධිපතිතුමායි. පසුගිය කාලයේ එක් වරම වයඹ ගොවි ජනතාවට ගංවතුර සහ නියඟය නිසා දුෂ්කරතා රැසකට මුහුණ දෙන්ඩ සිදු වුණා. ඒ මොහොතේ ගොවි ජනතාවට බීජ සහ තවත් පහසුකම් දෙන්ඩ ජනාධිපතිතුමා මැදිහත් වුණා.ඊට පස්සේ තමයි වෙනත් රටවල වගේම අපේ රටේත් ගොවි ජනතාව රක්ෂණය කරන්ඩ මේ රජය වැඩපිළිවෙළක් හැදුවේ. අපේ ජනාධිපතිතුමා කවදාවත් ගොවි ජනතාව අනාථ කරන්නේ නැහැ. ගිය උතුරු මැද පළාත් සභාවේදී විපක්ෂය රජයට මඩ ගැහුවා, වැව්වල ජලය හරියට කළමනාකරණය කළේ නැහැ කියලා. ඒ නිසා එ.ජා.පයට ඡන්දය දෙන්ඩ කියලා. අන්තිමට මොකද වුණේ උතුරුමැද පළාත් සභාව ආණ්ඩුව විශිෂ්ට විදියට ජය ගත්තා. මේ රජය ගොවි‍යෝ රකින ආණ්ඩුවක්. වී ගොවියාට සහතික මිලක් දුන්නේ මේ ආණ්ඩුවයි. ඒ නිසා මේ ආණ්ඩුවට ගොවියා විරුද්ධ වෙන්නේ නැහැ. ඒ නිසා ‍ගොවි ජනතාවගේ ඡන්දය මේ ආණ්ඩුවට තමයි.ඔබ වයඹ පළාතේ ජනතාවට දෙන පණිවිඩය මොකක්ද?මේ රට මේ තරම් සංවර්ධනය කරන වෙනත් ආණ්ඩුවක් මේ රටේ බිහි වෙලා නැහැ. අපේ දරුවන්ට මේ රටට යහපතක් ‍උදා කරන වෙනත් ආණ්ඩුවක් බිහි වෙලා නැහැ. සියලු ජාතීන්ට සියලු ආගමිකයනට සමානව සලකන වෙනත් ආණ්ඩුවක් බිහි වෙලා නැහැ. මේ රටේ මේ තරම් යටිතල පහසුකම් දුන් ආණ්ඩුවක් බිහි වෙලා නැහැ. හෙට මේ රටේ එළිය දකින දරුවන් බිහි වෙන්නේ සාමකාමී නිදහස් රටකයි.ඒ නිසා පරාද කරන්ඩ බැහැ කියපු කොටි සංවිධානය පරාජය කරපු නායකයාව අපි ආරක්ෂා කර ගත යුතුයි.ඒ වෙනුවෙන් අපි කැප විය යුතුයි. ඒ නිසා බුලත් කොලයට ඡන්දය දීලා මේ මුළු රටම ජනාධිපතිතුමා එක්ක ඉන්නවා කියලා පෙන්වමු.අපි ජිවත්ව සිටිනා තුරු මහින්ද රාජපක්ෂ ජනාධිපතිතුමාට ඡන්දය ලබා දීම අපේ යුතුකමක් වෙනවා. ජාති, කුල සහ ආගම් භේදයකින් තොරව බුලත් ‍කොළය දිනවමු කියන පණිවිඩය තමයි මං වයඹ ජනතාවට දෙන්නේ.සංවාද සටහනචන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ab1309156</link>
    <topic>බෙදුම්වාදයට එරෙහිවීම උතුරේ ජනතාවගේ වගකීමයි</topic>
    <author>ඉන්දික ජයරත්න</author>
    <content>උතුරු පළාත් සභා ඡන්ද විමසීම වෙනුවෙන් දෙමළ ජාතික සන්ධානය සිය ප්‍රතිපත්ති ප්‍රකාශය එළි දක්වා තිබේ.දෙමළ ජාතික සන්ධානය යනුවෙන් මැතිවරණ කොමසාරිස්වරයා පිළිගත් දේශපාලන පක්ෂයක් නොමැත. දෙමළ ජාතික සන්ධානය යනු දෙමළ දේශපාලන පක්ෂ කිහිපයක එකතුවක් පමණි. උතුරු පළාත් සභා ඡන්ද විමසීමට ඉදිරිපත්ව ඇත්තේ ඉලංකෛ තමිල් අරසු කච්චි හෙවත් ලංකා දෙමළ රාජ්‍ය පක්ෂයයි. මෙම පක්ෂය මැතිවරණ කොමසාරිස්වරයා පිළිගත් දේශපාලන පක්ෂයකි.දෙමළ ජාතික සන්ධානය නම් වූ කඩතුරාවට මුවා වී ලංකා දෙමළ රාජ්‍ය පක්ෂය (ඉලංකෛ තමිල් අරසු කච්චි) ඉදිරිපත් කර තිබෙන මැතිවරණ ප්‍රකාශනයේ අන්තර්ගතය වනාහි බෙදුම්වාදී වෙනම රාජ්‍ය සංකල්පයයි. එම ප්‍රතිපත්ති ප්‍රකාශය පක්ෂ විපක්ෂ බොහෝදෙනාගේ දැඩි අවධානයට ලක්වීම විශේෂත්වයකි. 1981 සංවර්ධන සභා ඡන්ද විමසීමෙන් අනතුරුව උතුරු පළාතේ ජනතාවට වසර 32කට පසු ප්‍රථම වතාවට සිය පළාත සඳහා මහජන නියෝජිතයන් තෝරා ගැනීමට දැන් අවස්ථාව උදාවී ඇත්තේය.එම ප්‍රතිපත්ති ප්‍රකාශය පක්ෂ විපක්ෂ බොහෝ දෙනාගේ දැඩි අවධානයට ලක්වීම විශේෂත්වයකි. 1981 සංවර්ධන සභා ඡන්ද විමසීමෙන් අනතුරුව උතුරු පළාතේ ජනතාවට වසර 32 කට පසු ප්‍රථම වතාවට සිය පළාත සඳහා මහජන නියෝජිතයන් තෝරා ගැනීමට දැන් අවස්ථාව උදාවී ඇත්තේය.. අනාදිමත් කාලයක් මුළුල්ලේ ශ්‍රී ලංකාවේ සිංහල ජනයා සමඟ දෙමළ ජනතාව එක්ව නමුත් අනන්‍ය පිරිසක් ලෙස ජීවත් වූ බව පිළිගැනීම.. උතුර හා නැ‍ඟෙනහිර පළාත් දෙමළ කථා කරන ජනතාවගේ ඓතිහාසික වාස භූමි ලෙස පැවැති බව ප්‍රකාශ කිරීම.. උතුර හා නැ‍ඟෙනහිර පළාත් ඒකාබද්ධ කිරීම.. පෙඩරල් පාලන ක්‍රමය පදනම් වූ බලය බෙදා ගැනීමේ පිළිවෙතක් ක්‍රියාත්මක කිරීම.. එම පෙඩරල් පාලන ව්‍යුහය දෙමළ කථා කරන මුස්ලිම් ජනතාවට ද පිළිගත හැකි එකක් වීම.. බලය බෙදා හදා ගැනීම, ස්වාධිපත්‍යය පදනම් කර ගැනීම හා එම පාලනය තුළ ඉඩම්, නීතිය හා පිළිවෙළ, සෞඛ්‍ය, අධ්‍යාපන, මූල්‍ය බලතල ඇතුළු සමාජ ආර්ථික සංවර්ධනය සඳහා වන්නා වූ බලතල එකී ඒකකයට හිමි විය යුතු වීම.මෙම ප්‍රධාන කාරණයන්ට අමතර වශයෙන් දෙමළ ජාතික සන්ධානය ඉදිරිපත් කර ඇති ප්‍රතිපත්ති ප්‍රකාශනයේ තවත් කාරණා කිහිපයක් පිළිබඳව ද සිය ස්ථාවරය පැහැදිලි කර තිබේ. උතුරු සහ නැගෙනහිර පළාත්වල හමුදාවන් සහ අධි ආරක්ෂක කලාප ඉවත් කිරීම, ගැටුම් හේතුවෙන් අවතැන් වූ දෙමළ ජනතාව හැකි ඉක්මනින් ඔවුන්ගේ පෙර වාස භූමිවල පදිංචි කිරීම, යුද්ධයේ අවසන් අදියරේ සිදු කරන ලද මානව හිමිකම් පිළිබඳව ප්‍රමිතීන් කඩ කිරීම හා මානුෂවාදී නීති උල්ලංඝනය කිරීම පිළිබඳව ජාත්‍යන්තර මට්ටමේ ස්වාධීන පරීක්ෂණයක් පැවැත්වීම, චෝදනා රහිතව රඳවා ගෙන සිටින පුද්ගලයින් නිදහස් කිරීම හා දේශපාලන සිරකරුවන්ට පොදු සමාවක් ලබා දීම පිළිබඳව ද එම ප්‍රකාශයේ සඳහන් කර ඇත්තේය.දෙමළ ජාතික සන්ධානයේ මෙම ප්‍රතිපත්ති ප්‍රකාශනය හුදෙක් උතුරු පළාත් සභා ඡන්ද විමසීම ඉලක්ක කොට ඉදිරිපත් කරන ලද ප්‍රකාශනයකට වඩා ස්වකීය බෙදුම්වාදී මතවාදය තවදුරටත් තහවුරු කිරීම උදෙසා ඉදිරිපත් කරන ලද ලේඛනයක් බව ප්‍රකාශ කළහොත් එහි ඇති වරදක් නැත. මෙමඟින් දෙමළ ජාතික සන්ධානය උතුරේ සහ දකුණේ යළි ජාතිවාදී කෝළාහලයක් ඇති කිරීමේ වියරු උත්සාහයක නිරත වන්නේ ද? යන සාධාරණ සැකය ද මතු වේ.1948 බ්‍රිතාන්‍ය යටත්විජිත බවින් මිදුණු දේශපාලන නිදහසේ සිට උතුරේ සාම්ප්‍රදායික දෙමළ ප්‍රභූ නායකයින් එම පළාතට වෙනම පාලනයක් පිළිබඳ අදහස ඉදිරිපත් කළේය. හතළිහ දශකයේ මැද භාගය වන විට ජී. ජී. පොන්නම්බලම් මහතා පනහට පනහ යෝජනාව ඉදිරිපත් කළ අතර පසුව පෙඩරල් පක්ෂයේ නායක එස්. ජේ. වී. චෙල්වනායගම් මහතා වෙනම රාජ්‍යයක් පිළිබඳ අදහස ඉදිරිපත් කළේය. මුල් කාලීනව දෙමළ ප්‍රභූ නායකයින් වෙනම රාජ්‍යයක් සඳහා වන අරමුණ උදෙසා අවිහිංසාව පෙරදැරි කරගත් සත්‍යග්‍රහ, උපවාස වැනි විරෝධතා ව්‍යාපාර ක්‍රියාත්මක කළේය.හැත්තෑව දශකයේ මැද භාගය පමණ වන විට බෙදුම්වාදී සන්නද්ධ ව්‍යාපාරයන්හි හිස එසවීම සිදු විය. එය වෙනම රාජ්‍යය ආයුධ බලයෙන් දිනා ගන්නා ත්‍රස්තවාදී ව්‍යාපාරයක් දක්වා වැඩිදියුණු වූයේය. 1975 ජූලි මාසයේ 27 වැනිදා එවකට යාපනයේ පුරපති ඇල්ෆ්‍රඩ් දොරේඅප්පා මහතා ඝාතනය කරමින් ප්‍රචණ්ඩ දේශපාලන සංස්කෘතිය බෞතීස්ම කළේ එවකට පැවැති නව කොටි සංවිධානයේ (New Tigers) නායක වේලුපිල්ලේ පිරිභාකරන් ය. පසුකාලීනව නව කොටි සංවිධානය දෙමළ ඊළාම් විමුක්ති කොටි සංවිධානය (LTTE) බවට පත් විය.උතුරේ තරුණ ප්‍රජාව ආයුධ සන්නද්ධ කණ්ඩායම් ලෙස සංවිධානය වීමට සාම්ප්‍රදායික දෙමළ ප්‍රභූ නායකයින්ගේ වෙනම රාජ්‍යයක් සඳහා වන මතවාදය බෙහෙවින් ඉවහල් වී තිබේ. ඔවුන්ගේ වැරදි පෙලඹුම දශක තුනක් මුළුල්ලේ සමස්ත ශ්‍රී ලංකාවම ව්‍යසනකාරී බිහිසුණු යුද්ධයකට පසුබිම සකස් කළේය.වඩුක්කොඩෛ යෝජනාවත්‍රස්තවාදය පරාජය කොට සමස්ත ශ්‍රී ලංකාවම මරණ බියෙන් තොර නිදහස් නිවහල් සාමකාමී දේශයක් ලෙස යළි අභිෂේක ලබා ඇති මොහොතක දෙමළ ජාතික සන්ධානය නියමයෙන් හෝ අනියමයෙන් බෙදුම්වාදී මතවාදය පෝෂණය කිරීමට කටයුතු කිරීම සැබැවින්ම කනගාටුවට කාරණයකි. 1976 මැයි මාසයේ 15 වැනිදා පිහිටුවා ගන්නා ලද ද්‍රවිඩ එක්සත් විමුක්ති පෙරමුණ ඔවුන්ගේ ප්‍රථම ජාතික සමුළුවේදී වෙනම රාජ්‍යයක් සඳහා වූ යෝජනාව සම්මත කර ගත්තේය. මෙම යෝජනාව වඩුක්කොඩෛ යෝජනාව ලෙස දේශපාලන ඉතිහාසයට එක්ව තිබේ.දෙමළ ජාතික සන්ධානය මෙවර උතුරු පළාත් සභා ඡන්ද විමසීම සඳහා ඉදිරිපත් කර තිබෙන ප්‍රතිපත්ති ප්‍රකාශනයේ අන්තර්ගතය සහ එදා ද්‍රවිඩ එක්සත් විමුක්ති පෙරමුණ ඉදිරිපත් කළ වඩුක්කොඩෛ යෝජනාව අතර කිසිඳු වෙනසක් නැත. වඩුක්කොඩෛ යෝජනාවල ඇත්තේ මුළු ඉතිහාසය පුරාම සිංහල හා දෙමළ ජාතීන් වෙන් වෙන්ව ජීවත් වූ බවත් සිංහල ජනතාව රටේ දකුණුදිග ප්‍රදේශවල හා වලවේ ග‍ඟේ සිට හලාවත දක්වා බටහිර කොටසේ ජීවත් වූ බවයි. දෙමළ ජනතාව උතුරු සහ නැගෙනහිර පළාත්වලට අයත් දිස්ත්‍රික්කවල වාසය කළ බව එහි සඳහන් වේ.වඩුක්කොඩෛ යෝජනාවලින් දමිළ ඊළාම් රාජ්‍යය උතුරු හා නැගෙනහිර පළාත් වලින් සමන්විත බව සඳහන් වන අතර ලංකාවේ සෑම ප්‍රදේශයකම ජීවත් වන දෙමළ කථා කරන ජනතාවගේ පුරවැසි අයිතිය තහවුරු කරන බව එහි දැක්වේ. ඊළාම් රාජ්‍යයේ භාෂාව දමිළ භාෂාව වන බවත් එම රාජ්‍යයේ ජීවත් වන සිංහල ජනතාව සුළු ජාතිය වන බවත් සඳහන් කර ඇත්තේය.ඉතිහාසය මුළුල්ලේම බෙදුම්වාදී මතවාදය නන්විධ ස්වරූපයෙන් පවත්වා ගෙන යාම බෙදුම්වාදීන්ගේ මූලික ඉලක්කය වී තිබේ. දෙමළ ජාතික සන්ධානය සිය ප්‍රතිපත්ති ප්‍රකාශනයෙන් උතුරු පළාතේ දෙමළ තරුණ කොටස්වලට ආමන්ත්‍රණය කර ඇත්තේ ප්‍රතිපත්ති ප්‍රකාශයේ ඇති කාරණා දිනා ගැනීම සඳහා සක්‍රීය ලෙස දායක වන ලෙසයි. එපරිද්දෙන්ම එදා ද්‍රවිඩ එක්සත් විමුක්ති පෙරමුණ ද වඩුක්කොඩෛ යෝජනාවෙන් දෙමළ තරුණ කොටස් වලට ආමන්ත්‍රණය කළේ දෙමළ ඊළාම් රාජ්‍යය දිනා ගැනීමේ ව්‍යායාමයට සක්‍රීයව දායක වන ලෙසයි.ඉතිහාසයේ සිදු කළ වරද දෙමළ ප්‍රභූ නායකයින් මෙවර ද සිදු කිරීමට ප්‍රයත්න දැරීම දැඩි පිළිකුලෙන් යුතුව හෙළා දැකිය යුතුය. උතුරු පළාත් සභාව දිනා ගැනීම උදෙසා උතුරේ දෙමළ තරුණ කොටස් මෙන්ම අනෙකුත් සාමාන්‍ය ජනතාව වැරදි මාවතකට ප්‍රවේශ කිරීම යුක්තිසහගත නැත. වසර 30 ක් බෙදුම්වාදී යුද්ධය හේතුවෙන් සිංහල, දෙමළ භේදයකින් තොරව මේ රටේ ජනතාව පීඩාවට පත් වූහ. ත්‍රස්තවාදය පරාජය කරන ලද ශ්‍රී ලංකාවේ ජාතික සංහිඳියාව තහවුරු කිරීම වගකිව යුතු සෑම දේශපාලන පක්ෂයකටම අද දවසේ පැවැරෙන ප්‍රමුඛතම කාර්යභාරයකි.එම වගකීම පැහැර හැර යළිත් බෙදුම්වාදී ‍මතවාදය පතුරවමින් ජනතාව වැරදි මාවතකට යොමු කිරීමට දෙමළ ජාතික සන්ධානය කටයුතු කරන්නේ නම් එය ඔවුන් දෙමළ ජාතියට පමණක් නොව සකල ශ්‍රී ලාංකේය ජාතියටම කරන්නා වූ ද්‍රෝහිකමකි.ඉතිහාසය නිරීක්ෂණයේදී වඩුක්කොඩෛ යෝජනාවේ අන්තර්ගතයන් අඩු වැඩි වශයෙන් 2009 මැයි මාසයේ 19 වැනිදා නන්දිකඩාල් කලපුවෙන් බෙදුම්වාදී කොටි ත්‍රස්තවාදය පරාජය කරන තුරුම තහවුරු කිරීමට දෙමළ ප්‍රභූ නායකයින් මෙන්ම කොටි සංවිධානය ද ක්‍රියා කර තිබේ. ත්‍රස්තවාදය පරාජය කිරීමෙන් අනතුරුව විදේශගත කොටි හිතවාදී දෙමළ ප්‍රජාව සමඟ තවදුරටත් ඒකාබද්ධ වෙමින් දෙමළ ජාතික සන්ධානය බෙදුම්වාදී මතවාදය පෝෂණය කිරීමට පෙලඹී සිටී. එලෙසම මියගිය කොටි නායක වේලුපිල්ලේ පිරිභාකරන්ට යළි ජීවය දීමට ද ඇතැම් දෙමළ නායකයෝ උත්සාහ කරමින් සිටිති.ඊට හොඳම උදාහරණය නම් ශ්‍රී ලංකා ප්‍රජාතාන්ත්‍රික සහ සමාජවාදි ජනරජයේ හිටපු ශ්‍රේෂ්ඨාධිකරණ විනිසුරුවරයෙකු වූ දෙමළ ජාතික සන්ධානයේ ප්‍රධාන අමාත්‍ය අපේක්ෂක විග්නේෂ්වරන් මහතා කොටි සංවිධානයේ නායක වේලුපිල්ලේ පිරිභාකරන් වීරවරයෙකු ලෙස හැඳින්වීමයි. මෙම ප්‍රකාශය කෙතරම් සදාචාරදැයි ඔහු, ඔහුගේම හෘද සාක්ෂියෙන් විමසිය යුතුය.ආණ්ඩුක්‍රම ව්‍යවස්ථාවේ 6 වන සංශෝධනයට අනුව දිවුරුම් දී ශ්‍රේෂ්ඨාධිකරණයේ රාජකාරි කළ විග්නේෂ්වරන් මහතා ලබන සැප්තැම්බර් 21 වැනිදා පත් වන ප්‍රථම උතුරු පළාත් සභාවේ මහජන නියෝජිතයෙකු ලෙස ද දිවුරුම් දිය යුත්තේ ආණ්ඩුක්‍රම ව්‍යවස්ථාවේ 6 වන සංශෝධනයට අනුකූලවයි. එහිදී වෙනම රාජ්‍යයක් සඳහා නග්නබල අධිකාරිය තුළ කටයුතු කළ වේලුපිල්ලේ පිරිභාකරන් වීරවරයෙකු ලෙස තවදුරටත් හඳුන්වමින් රට බෙදීමට හෝ ඊට නියමයෙන් හෝ අනියමයෙන් අනුබල නොදෙන බවට විග්නේෂ්වරන් මහතාට ප්‍රකාශ කළ හැකි ද?රජය උතුරේ ජනතාවගේ ප්‍රජාතාන්ත්‍රීය අයිතීන් තහවුරු කිරීමට අවශ්‍ය කටයුතු සිදු කරමින් තිබියදී උතුරේ ජනතාව නැවතත් ගැටුමකට යොමු කිරීමට දෙමළ නායකයින් කටයුතු කිරීම සැබැවින්ම කනගාටුවට කාරණයකි. විග්නේෂ්වරන් මහතා මෙන්ම ඔහුගේ ඉදිරි පෙළ නායකයින් තවදුරටත් බෙදුම්වාදී මානසිකත්වයෙන් සහ බෙදුම්වාදී අරමුණු වෙනුවෙන් පෙනී සිටින බව දෙමළ ජාතික සන්ධානය ඉදිරිපත් කර තිබෙන ප්‍රතිපත්ති ප්‍රකාශනය සහ මෑතකාලීනව ඔවුන් විසින් කරනු ලබන ඇතැම් ප්‍රකාශ මඟින් මනාව පෙනී යන්නේය.දෙමළ ජාතික සන්ධානයේ ප්‍රතිපත්ති ප්‍රකාශය හා එක්සත් ජාතීන්ගේ මානව හිමිකම් පිළිබඳ මහ කොමසාරිස්වරියගේ ශ්‍රී ලංකා සංචාරය ආශ්‍රයෙන් ගොඩනැඟී තිබෙන දේශපාලන ශේෂ පත්‍රය ද විමර්ශනය කිරීම වැදගත්ය. දෙමළ ජාතික සන්ධානයේ ප්‍රතිපත්ති ප්‍රකාශනයත් මහකොමසාරිස්වරියගේ ඇතැම් ප්‍රකාශයනුත් සමපාත ස්වරූපයක් ගනී. 2009 මැයි මාසයේ 19 වැනිදා ත්‍රස්තවාදය පරාජය කොට දිනාගත් ජාතික නිදහස යළි හරවන කුමන්ත්‍රණකාරී වැඩපිළිවෙළක් වර්තමාන දේශපාලන භාවිතය තුළ සක්‍රීය වී තිබෙන ස්වරූපයක් පෙන්නුම් කරයි.එක්සත් ජාතීන්ගේ මානව හිමිකම් කටයුතු පිළිබඳ මහ කොමසාරිස් නවනීදන් පිල්ලේ මහත්මියගේ ශ්‍රී ලංකා සංචාරය සහ ඇය උතුරු පළාතේ සිදු කළ නිරීක්ෂණ චාරිකාව ද දෙමළ ජාතික සන්ධානය සිය ඡන්ද ව්‍යාපාරයේ වාසියට මෙන්ම බෙදුම්වාදී මතවාදයේ ප්‍රචාරක මෙවලමක් ලෙස උපයෝගී කර ගෙන ඇත්තේය.එතුමියගේ සංචාරයත් එම සංචාරය අතරතුර එතුමියගේ ක්‍රියාකලාපයන් හා එතුමිය දැක්වූ අදහස් පිළිබඳව මධ්‍යස්ථව විමසා බලන කල්හි පෙනී යන්නේ එතුමිය මානව හිමිකම් පිළිබඳ එක්සත් ජාතීන්ගේ නියෝජිතවරියක් ලෙස කටයුතු කළේ ද? නොඑසේ නම් විදේශගත කොටි හිතවාදී දෙමළ ප්‍රජාවගේ හෝ වෙනත් අදිසි හස්තයක බලවේගයක් ලෙස කටයුතු කළේ ද? යන්නයි.ආයුධ බලයෙන් දිනාගත නොහැකි වූ වෙනම රාජ්‍යය මතවාදීමය ස්වරූපයෙන් දිනා ගන්නා වූ ක්‍රියාවලිය දැන් සවිබල ගැන්වී තිබේ. ඔවුන් ඒ සඳහා පාදක කර ගන්නා මූලාශ්‍රය වී ඇත්තේ 1976 මැයි මාසයේ 15 වැනිදා වඩුක්කොඩෛ හිදී සම්මත කර ගන්නා ලද යෝජනා මාලාවයි. 1977 පාර්ලිමේන්තු මැතිවරණය වෙනුවෙන් ද්‍රවිඩ එක්සත් විමුක්ති පෙරමුණ ඉදිරිපත් කළ මැතිවරණ ප්‍රකාශයේ සඳහන් වන්නේ ද මෙරට දෙමළ කථා කරන ජනතාවගේ පාරම්පරික භූමිය වූ භෞමික දේශ සීමාවෙන් ඇතුළත් වූ නිදහස් ස්වෛරී ස්වාධීන සමාජවාදී රාජ්‍යයක් පිහිටුවීම සඳහා දෙමළ ජනතාවගේ වරම ඉල්ලා සිටින බවයි.1985 තිම්පු සාකච්ඡාවලදී ද කොටි සංවිධානය ඇතුළු අනෙකුත් දෙමළ කණ්ඩායම් ඉදිරිපත් කළ යෝජනා සකස් වී ඇත්තේ වඩුක්කොඩෛ යෝජනා මාලාවේ අන්තර්ගතයන්ට අනුකූලවයි.i. දෙමළ ජාතියක් ලෙස පිළිගැනීම.ii. දෙමළ නිජබිමiii. දෙමළ ජනතාවගේ ස්වයංනීර්ණ අයිතියiv. ඉන්දීය පුරවැසි භාවයක් ඇති දෙමළ පුරවැසියන්ට පුරවැසි භාවය ලබා දී ඔවුන් ද ලංකාවේ පුරවැසියන් ලෙස පිළිගැනීම.මීට අමතරව 1987 ජූලි 29 වැනිදා අස්සන් කරන ලද ඉන්දු - ලංකා ගිවිසුමේ ද වඩුක්කොඩෛ යෝජනා මාලාවේ අදහස් අන්තර්ගත වී තිබේ. ඉන්දු - ලංකා ගිවිසුමේ 1.4 වගන්තියෙන් දෙමළ භාෂාව කථා කරන ශ්‍රී ලාංකේය ජනයා අනෙකුත් ජනවාර්ගික කොට්ඨාස සමඟ එකට මෙතෙක් ජීවත් වූ නැගෙනහිර සහ උතුරු පළාත්වල එම දෙමළ භාෂාව කථා කරන ජනයාගේ ඓතිහාසික වාසභූමි ලෙස පිළිගන්නා බව සඳහන් වේ.ඉන්දු - ලංකා ගිවිසුම මඟින් නැගෙනහිර පළාත උතුරු පළාතට ඒකාබද්ධ කිරීමට ද එවකට පැවැති ජේ. ආර්. ජයවර්ධන රජය ක්‍රියා කළේය. ජනමත විචාරණයක් මඟින් එම පළාත් දිගටම ඒකාබද්ධව පවතින්නේ ද? නැතිනම් වෙන් වන්නේ ද? යන්න පිළිබඳව එම පළාත්වල ජනතාවට තීරණය කිරීමට ජනමත විචාරණයක් ඉන්දු - ලංකා ගිවිසුම මඟින් යෝජනා කර තිබුණි.නමුත් 2006 ඔක්තෝබර් 16 වැනිදා ශ්‍රේෂ්ඨාධිකරණය ලබා දුන් තීරණය පරිදි එම පළාත් නැවත වෙන් කරන තුරු දිගින් දිගටම ඒකාබද්ධව පැවතුණි.බෙදුම්වාදී මතවාදය අඛණ්ඩවම දෙමළ ප්‍රභූ දේශපාලනඥයන් මෙන්ම කොටි සංවිධානය ද පවත්වාගෙන ගිය බවට තොරතුරු බොහොමයක් පවතී. 2002 පෙබරවාරි 22 වැනිදා එවකට අග්‍රාමාත්‍ය රනිල් වික්‍රමසිංහ මහතා සහ කොටි සංවිධානයේ නායකව සිටි වේලුපිල්ලේ පිරිභාකරන් අස්සන් කළ ඊනියා සටන් විරාම ගිවිසුම සහ ඉන්පසු සිද්ධීන්වලින් ද තහවුරු කරන්නේ බෙදුම්වාදී වෙනම රාජ්‍යය සංකල්පයයි.රනිල් - ප්‍රභා ගිවිසුමෙන් අනතුරුව 2002 අප්‍රේල් 10 වැනිදා එවකට කොටි සංවිධානයේ නායක වේලුපිල්ලේ පිරිභාකරන් වන්නි මහ කැලයෙන් එළියට පැමිණ දෙස් විදෙස් මාධ්‍ය අමතමින් ප්‍රකාශ කළේ එල් ටී ටී ඊ සංවිධානය දෙමළ ඊළාම් රාජ්‍යය දිනා ගැනීමේ අරගලයේ අඛණ්ඩව නිරත වන බව සහ සියලු දෙනා දෙමළ නිජබිම් සංකල්පය පිළිගත යුතු බවයි. ඊනියා සටන් විරාම ගිවිසුමෙන් අනතුරුව ආරම්භ කෙරුණු සාම සාකච්ඡා ක්‍රියාවලිය තුළ ද කොටි සංවිධානය තහවුරු කළේ දෙමළ ඊළම මත පදනම් වූ වෙනම රාජ්‍යය සංකල්පයයි. වේලුපිල්ලේ පිරිභාකරන් ඝාතනය වන තුරුම ඔහුගේ සෑම මහවිරු දින කථාවක් තුළම අන්තර්ගත වූයේ වෙනම දෙමළ ඊළාම් රාජ්‍යයක් දිනා ගැනීමේ ඉලක්කය පිළිබඳවයි.දෙමළ ජාතික සන්ධානය ඉදිරිපත් කර තිබෙන ප්‍රතිපත්ති ප්‍රකාශනය ද තවදුරටත් තහවුරු කරන්නේ බෙදුම්වාදී ඊළාම් මතවාදයයි. වඩුක්කොඩෛ යෝජනාවලින් ආරම්භ කොට මියගිය කොටි සංවිධානයේ සිහිනවලට පණ දෙන්නට අද දෙමළ ජාතික සන්ධානය උත්සාහ කරමින් සිටී. බෙදුම්වාදී මතවාදය ගෙවී ගිය කාලය තුළ උතුර සහ දකුණ භේදයෙන් තොරව ලක්ෂ සංඛ්‍යාත ජීවිත ප්‍රමාණයක් අහිමි කළේය. එලෙසම අතිවිශාල වූ දේපළ ප්‍රමාණයක් විනාශ කළේය.ත්‍රස්තවාදය පරාජය කිරීමෙන් අනතුරුව ගෙවී ගිය සිවු වසරක කාලය තුළ මියගිය ජනතාවගේ ජීවිත හැර අන් සෑම දෙයක්ම උතුර සහ නැගෙනහිර ජනතාවට ලබා දීමට රජය පියවර ගෙන ඇත. නැගෙනහිර නවෝදය සහ උතුරු වසන්තය එම දෙපළාතේ අති දැවැන්ත භෞතික සංවර්ධනයක පදනම සකස් කර තිබේ. උගත් පාඩම් කොමිසමේ නිර්දේශ ක්‍රියාත්මක වෙමින් තිබේ.අධි ආරක්ෂිත කලාප ක්‍රමානුකූලව ඉවත් කරමින් පවතී. හමුදාවන් මිලිටරිකාරයන් ගෙන් වියුක්ත සිවිල් ජනතාවගේ මානවීය අවශ්‍යතා සපුරන්නා වූ සංවර්ධන කාර්යය කේන්ද්‍ර කොට ගත් නවතම ශ්‍රම හමුදාවක් බවට පරිවර්තනය වී ඇත්තේය. බිම්බෝම්බ ඉවත් කිරීම, නැවත පදිංචි කරවීම, සාර්ථක අවසානයක් තහවුරු කර ඇත. ත්‍රස්ත ක්‍රියාවන්ට සම්බන්ධ වූවන් විශාල ප්‍රමාණයක් පුනරුත්ථාපනය කොට යළි සමාජගත කොට තිබේ.මේ ආකාරයෙන් උතුරු පළාතේ (නැගෙනහිර ද ඇතුළුව) විශාල ප්‍රමාණාත්මක හා ගුණාත්මක සංවර්ධනයක් සිදු වී තිබියදී දෙමළ ජාතික සන්ධානය තවදුරටත් බෙදුම්වාදී මතවාදය කරපින්නා ගෙන මියගිය කොටි සිරුරට ප්‍රාණය දීමට තැත් කිරීම දෙමළ ජනතාවට කරන ද්‍රෝහිකමකි.විදේශගත කොටි හිතවාදී දෙමළ ප්‍රජාවගේ හා රටට එරෙහි ජාතික මෙන්ම අන්තර්ජාතික බලවේගයන්ගේ නූල් සූත්තර මත නැටවෙන රූකඩයක් බවට දෙමළ ජාතික සන්ධානය පත් වී තිබේ. ත්‍රස්තවාදය පරාජය කිරීම හා ජාත්‍යන්තරය ඉදිරියේ අභිමානවත් ජාතියක් ලෙස ශ්‍රී ලංකාව ඉදිරි ගමනක නිරත වීම ඇතැම් බටහිර බලවේගයන්ට ඉවසුම් නොදෙන කාරණයක් වී ඇත්තේය.කොටි සංවිධානය වෙතින් ඉටු කර ගත නොහැකි වූ රට බෙදීමේ දුෂ්ට අරමුණ දෙමළ ජාතික සන්ධානය වෙතින් හෝ ඉටු කර ගැනීම ජාතික හා අන්තර්ජාතික සතුරන්ගේ අරමුණයි. ඒ බව අවබෝධ කර ගෙන එළඹෙන සැප්තැම්බර් 21 වැනිදා උතුරු පළාත් සභා ඡන්ද විමසීමේදී එම පළාතේ ජනතාවගේ යුතුකම ඉක්ම වූ වගකීම වන්නේ බෙදුම්වාදී මතවාදය පරාජය කිරීම සඳහා ස්වකීය ඡන්දය භාවිත කිරීමයි.ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ab1309157</link>
    <topic>සංවාද මණ්ඩපය</topic>
    <author>සංවාද සටහන</author>
    <content>මධ්‍යම පළාත් සභාවේ හිටපුවිපක්ෂ නායක හා නුවරඑළිය එජාප කණ්ඩායම් නායකකේ. කේ. පියදාසමෙම පළාත් සභා මැතිවරණයෙන් හොඳ මට්ටමක ජයග්‍රහණයක් එජාපය අත්කරගන්නා බවත් වැඩ නොකරන පළාත් සභාවක් වෙනුවට වැඩ කරන එජාප පළාත් සභාවක් ජනතාව පත්කර ගනු ඇති බවත් මධ්‍යම පළාත් සභාවේ හිටපු විපක්ෂ නායකයා හා එජාප පළාත් සභා අපේක්ෂක කණ්ඩායම් නායක කේ. කේ. පියදාස මහතා පවසයි.පළාත් සභා මැතිවරණය ගැන සිළුමිණ සමඟ සම්මුඛ සාකච්ඡාවකට එක්වෙමින් හිටපු විපක්ෂ නායක මේ ප්‍රකාශය කළේය. එහිදී පියදාස මහතාගෙන් ඇසූ ප්‍රශ්න කීපයකට දුන් පිළිතුරු මෙසේ ය.මේ වෙනකොට මේ පළාත් සභා මැතිවරණ ව්‍යාපාරයේ අවසාන අදියරටයි පැමිණ තිබෙන්නේ. ඡන්ද ප්‍රතිඵලය ගැන ඔබ කියන්නේ කුමක් ද?වතු රැස්වීම්වලින් පටන්ගෙන අපි ජනතාව දැනුවත් කරන්න ඉතා හොඳින් කටයුතු කළා. එතනදි අපට වෙනදා නැති ජනතා උනන්දුවක් අපේ පක්ෂය දිනවන්න තියන බව පැහැදිලි වුණා. අපි සෑම පන්තියකම ජනකොටස් හමුවී අදහස් හුවමාරු කරගත්තා. ඒ සෑම කෙනෙක්ම බලාපොරොත්තු කඩවුණ තත්ත්වයක ඉන්නෙ. සංවර්ධනයක් ගැන ආණ්ඩුව ලොකු ඝෝෂාවක් කළත් ජනතාවට දැනෙන දෙයක් වෙලා නැති බවයි ජනතාව කියන්නේ.අපට මේ මැතිවරණයෙන් ඉතා හොඳ මට්ටමක ජයග්‍රහණයක් ලැබිය හැකි බවයි මේ තියන තත්ත්වය අනුව කියන්න තියෙන්නේ.පක්ෂයකට ඡන්දය දෙන්න ඡන්දදායකයා ඡන්දය දීමට කලින් මොන වගේ කාරණා ගැන සලකා බලයි කියල ද ඔබ හිතන්නෙ...?මේක පළාත් සභා ඡන්දයක්. පළාත් සභා පාලනය මේ පසුගිය කාලය තුළ පළාතට මොනවද කළේ කියන එක කෙළින්ම මේ ඡන්දයේදී ඡන්දදායකයා සැලකිල්ලට ගන්නවා. මේ පළාත් සභාව මොනවත් නොකළ පළාත් සභාවක්.පළාත් සභාව කියන්නේ කවුරු මොනවා කිව්වත් පළාත නංවන්න ලොකු මෙහෙයක් කළ හැකි ආයතනයක්. බලය අරන් එතන ඉඳගෙන කිසි දෙයක් ජනතාව වෙනුවෙන් නොකරනවනම් ජනතාවට ඇතිවන කලකිරීම අමුතුවෙන් කියන්න ඕන නැහැ.පළාතේ ජනතාව කලකිරීමට පත්වෙලා ඉන්නේ.ඔබ කියන්නේ මේ මධ්‍යම පළාත් සභාව කිසිවක් නොකළ බව ද?කොමිස් ගහපු, තමන්ගේ අතමිට සරු කරගත්තු එහෙයියෝ ටිකක් ඇති. නමුත් මම කියන්නේ බහුතර ජනතාවගේ සුබසිද්ධියට මේ පළාත් සභාවෙන් වුණ දෙයක් නැහැ.පළාතේ අධ්‍යාපනය, සෞඛ්‍ය, සුළු ව්‍යාපාර, කෘෂිකර්මය නංවන්න පළාත් සභාව ක්‍රියා කළ යුතු, නමුත් එසේ නොකිරීම නිසා ජනතාවගේ අපේක්ෂා ඉටුවෙලා නැහැ.මිනිස්සුන්ට ඕන වෙලා තියෙන්නේ තමන්ගේ වැඩ කරගන්න වැඩ කරන පළාත් සභාවක්. තවමත් දියුණුවේ අරුණැල්ල නොවැටුණ ඇහැක් ඇරල බලපු නැති ගම්මාන අනන්තවත් මේ මධ්‍යම පළාතේ තියනවා. පාරවල් පාරවල් කිව්වට ගමේ පාර හදල නැතිව, ගමට යන බෝක්කුව පාලම හදල නැතිව ජනාධිපතිගේ හිටන් හැම නිලධාරියටම ලියුම් ලියමින් පෙත්සම් ගහමින් ඉන්න ගම්මු අනන්තවත් ඉන්නවා.පාරවල් හැදිල්ල ගැන මේ ආණ්ඩුවට දෝෂයක් කියන්න බැරිතරම් පාරවල් මධ්‍යම පළාතේ විතරක් නෙවෙයි මුළු රට පුරාම මේ ආණ්ඩුව හදල තියනව නේද?පාරවල් කිව්වට පාරවල් හදල කොමිස් ගහන එකනෙ මේ යන්නේ. ආණ්ඩුවක් පළාත් සභාවක් ජනතාවගේ අවශ්‍යතාවලට ප්‍රමුඛත්වය දෙන්න ඕන. හැමදේම ආණ්ඩුවකට කරන්න බැරි වෙන්න පුළුවන්. නමුත් අත්‍යවශ්‍ය දේ කරල දෙන්න ඕන. ගමට යන පාර හදල නැහැ කාපට් නොකළ යුතු පාරවල් පවා එසේ කරමින් යනවා. මෙතනදි ජනතාවට ඕන දේයි කරල දෙන්න ඕන. ගමේ පාර හදන්නේ නැතිව පළාත් සභාවක් මොකටද ප්‍රාදේශීය සභා මොකටද.පළාත් සභාවේ සම්පත් සැලසුමක් ඇතිව වියදම් කරලා ජනතාවගේ අවශ්‍ය ඉටුකර දෙන්න පළමු තැන දිය යුතුයි.ඔය වැඩේ ජනතාවගේ ප්‍රශ්න විසඳන්න පුළුවන් ආණ්ඩුව කරන පක්ෂයෙන්ම පළාත් සභාව පත්කර ගත්තොත් නේද?ඒක මේ හිටපු අය කෙරුවේ නැහැනේ. තමුන්ගේ පම්පෝරිය ගහගන්න එකනේ මේ පළාත් සභා ලොක්කො කෙරුවේ.මම එකක් කියන්නම්, පළාත් සභා සමුළුව කියල මහ ඇමැති වරුන්ගේ සමුළුව කියල එකක් රුපියල් ලක්ෂ 50 ක් මහජන සල්ලි වියදම් කරල මේ මහනුවර තිබ්බා. සත පහක වැඩක් නැති වැඩක්. මමත් ගිහිල්ල කන්නේවත් නැතිව ආව. ඒගොල්ලන්ට ලක්ෂ 50 පොඩි ගාණක් වෙන්න පුළුවන්. නමුත් මේ ජනතා සේවයට යොදන සල්ලියි නිකන් නාස්ති කරන්නේ. පළාත් සභා ගොඩනැගිල්ල, දිගන ක්‍රීඩාංගණය තවත් සල්ලි ගසා කාපු තැන්.මම කියන්නේ ආණ්ඩුව තියෙද්දි විපක්ෂයෙන් පළාත් සභාව පත්කර ගත්තොත් ජනතා සේවය ජනතාවට උපරීමයෙන් කරන්න පුළුවන් වෙනවා.මොකද ඔවුන් ආණ්ඩු බලය ගන්නකම් පළාත් සභාවෙන් වැඩ කරල පෙන්වන්න වෙනවා. අපි මධ්‍යම පළාත් සභාවේ බලය ගත්තට පස්සේ ඒක කරනවා. ඒ සඳහා අවශ්‍ය සැලසුම් අපට තියනවා. පරිසරය රැකගනිමින් තියන සම්පත් උපරීමයෙන් ප්‍රයෝජනයට ගනිමින් අප මධ්‍යම පළාත් සභාවෙන් නිෂ්පාදනයන් අලුත් රැකියාත් ඇති කරන්න කටයුතු කරනවා.වැඩක් කරගන්න නම් ආණ්ඩුවේම පළාත් සභාව පත්කරගන්න කියන කතාව ආණ්ඩුවේ වාසියට හැමදාම කියන කතාවක්. ජනතාව දැකල තියනව මේ අය වැඩ කරනව වෙනුවට වැඩ නොකරන හැටි. ඒ නිසා මෙදා විපක්ෂයට අවස්ථාව දීල බලන්න කියලයි අපි ජනතාවට කියන්නේ.බලගතු ආණ්ඩුවකට විරුද්ධව පළාත් සභාවක බලය ගන්න තරම් ජනතා ආකර්ෂණයක් එක්සත් ජාතික පක්ෂය මේ වෙලාවේ දිනාගෙන ඉන්නව කියල ඔබ හිතනව ද?ඔව්. ජනතාව අද වෙනදට වැඩිය එජාපය වටා රොක් වෙමින් ඉන්නවා. ආණ්ඩුවේ ග්‍රහයෝ ඔක්කොම නීච වෙමින් ඉන්නේ. අද ඒ එක්කම එජාපය ඉස්සරහට එමින් ඉන්නවා. ආණ්ඩුව කියන්න හදන්නේ එහෙම එකක් නැහැ කියලයි. ඒක මෙදා ඡන්ද ප්‍රතිඵලයෙන් බලාගන්න හැකි වේවි. සීයට 50 ඉක්මවූ ජයග්‍රහණයක් අපි ලබනවා. අපි දිනන සූත්තරේ දන්නවා.එදා එක ගමක සේවයට ග්‍රාම සේවා වසමකට ග්‍රාම සේවක පමණයි හිටියේ.අද ග්‍රාම සේවකට අමතරව සමෘද්ධි නියාමක, ගොවි නියාමක, පවුල් සෞඛ්‍ය සේවක, සංවර්ධන නිලධාරියා කියල ඕන තරම් නිලධාරීන් ඉන්නවා. නිලධාරීන් පත්කළා නම් ඔවුන්ට හරියාකාර රාජකාරි වැඩ කොටසක් පවරන්න ඕන. අද එහෙම එකක් නැහැ. ඔවුන්ට කරන්න වැඩ කොටසක් නැහැ. රජයටත් සැලැස්මක් නැහැ.‍මේ ආණ්ඩුව ලොකු වැඩ කරන ආණ්ඩුවක්. ආණ්ඩුව කියන්නේ රටට වැඩ කරමින් ජනතාවගේ ප්‍රශ්න විසඳන්න ආණ්ඩුවේ සැලැස්ම අනුව ක්‍රියා කරන බවයි...?අද මේ ආණ්ඩුව විශාල ණය ගනිමින් හදපු වරාය, ගුවන් තොටුපොළ ආපසු ප්‍රතිලාභ නොලැබෙන ව්‍යාපෘති. රට විශාල වශයෙන් ණය කරලා. පාරවල් හදන එක ද එයින් කීපදෙනෙක් කොමිස් ගන්න එක ද සංවර්ධනය කියන්නේ. රට සංවර්ධනය කරනව නම් ඒ වගේ ප්‍රතිලාභ ජනතාවට ලැබෙන්න ඕන.බලන්න මේ වතු ජනතාවට මේ බඩු මිල ඉහළ දාල තියන විදියට හරියට එක වේලක්වත් කන්න බැහැ. ඇත්ත කතාව ඒකයි. අද එළවළු ගොවියට, වී ගොවියට, අල ගොවියට මොකද වෙලා තියෙන්නේ. බැංකුවලට කණකර උගස් තියල ගත්තු ණයවත් අස්වැන්නෙන් ගෙවන්න බැරිවෙලා. පොහොර නැහැ. බාල පොහොර දීල. අස්වැන්න හරිහැටියට නැහැ. අද ගොවියට වහ බොන්න වෙන තත්ත්වයක් ඇති කරල තියෙන්නේ.මේ දිනවල එජාපය අර කිරි මුට්ටිය ඔළුවේ තියාගෙන සිහින මැවු ගැහැනිය වගේ මේ පළාත් සභාව දිනල මහ මැතිවරණයක් ගන්නව. ඒක දිනල අපේ ආණ්ඩුවක් හදනවා කියන කතාවක් කරගෙන යනවා. හැබැයි මේ පළාත් සභා පැරදුණොත් ඔය ඔක්කොම සිහිනත් බිඳ වැටෙනව නේද?නැහැ. අපි සිහින ලෝකවල ජීවත්වෙන මිනිස්සු නෙවෙයි. අපි මිනිස්සුන්ගේ සැබෑ ප්‍රශ්න ගැන කතා කරන්නේ. ආණ්ඩුව මැතිවරණ නීති කඩල, ආණ්ඩුවේ සම්පත් වාහන නිලධාරීන් ඔක්කොම ඒ අයගේ සාක්කුවේ තියන දේවල් වගේ මැතිවරණ වැඩට යොදා ගන්නවා. මේ මැතිවරණයට මධ්‍යම පළාතේ හැම බස්රථයකින්ම රුපියල් හත්දහ ගාණේ අරගත්ත බවට චෝදනා කරනවා. ඒ විතරක් නෙවෙයි ඒ බස් හිමියන් ප්‍රචාරක වැඩටත් යොදා ගනිමින් සිටිනවා. දේශපාලකයන් කියන විදිහට ඔවුන්ගේ පිරිස් මැතිවරණ වේදිකා ගාණේ වන්දනාවේ ගෙනියන්නත් වෙලා.මේ ඔක්කොම බාධක මැද්දේ අපි මේ මැතිවරණය ජය ගන්නවා. මේ මැතිවරණය දිනල අනිවාර්යයෙන් ලබන වසරේ ආණ්ඩු වෙනස් කරන මහ මැතිවරණයක් හෝ ජනාධිපතිවරණයක් දිනා ගන්නවා.තව පෝයෙන්, පෝය දෙකෙන් ආණ්ඩුව වෙනස් කරනව වගේ කතාවක් මීට කලින් එජාපයෙන් කියැවුණා. හැබැයි ඒ කියපු අයත් මම හිතන්නේ අද ඉන්නේ ආණ්ඩුව පැත්තේ. මේකත් ඒ වගේ කතාවක් නොවෙන්න ඉඩක් තියනව ද?අපි මෙදා ඒ ඉතිහාසය වෙනස් කරනවා. මේ තරම් අමාරුවෙන් මිනිස්සු ජීවත්වුණ කාලයක් නැහැ. මීට පෙර කවරදාවත් මේ තරම් බඩු මිල ජීවන වියදම ඉහළ ගිහිල්ල නැහැ. ලයිට් බිල ආවම මිනිස්සුන්ට හූල්ලන්න වෙලා. ගෑස් මිල දරාගන්න බැහැ.සියලු බඩු මිල ඉහළ දාල. නමුත් මිනිස්සුන්ගේ පඩිය එහෙමමයි. බඩු මිල වැඩි කළානම් පඩියත් වැඩි කළ යුතුයි. ආණ්ඩුව ඒක කරන්නේ නැහැ.අද යන්තමින්වත් මිනිස්සු ජීවත්වන්නේ රට රැකියා හොයාගෙන මිනිස්සු යන නිසයි. අද රටේ රක්ෂා ප්‍රමාණය අඩු වෙනව මිසක් වැඩි වෙන්නේ නැහැ. අලුත් කර්මාන්තශාලා ඇතිවෙන්නෙ නැහැ. ආර්ථිකය දවසින් දවස වළ පල්ලටයි යන්නේ. මේක නිවැරැදි කරන්න පුළුවන් එජාප ආණ්ඩුවකට විතරයි. එජාපයේ එක්කෙනෙක් ගත්ත කියල ආණ්ඩුවට දිනන්න බැහැ. එක්කෙනෙක් ගියා කියල ඔහු පස්සෙන් යන මිනිස්සු නැහැ.අද එජාපය තවත් ශක්තිමත්වයි මේ ඡන්දයට මුහුණ දෙන්නේ.සංවාද සටහනසරත් පෙරේරාහිටපු පාර්ලි‍මේන්තු මන්ත්‍රී සහවයඹ පළාත්සභා එ.ජ.නි.ස අපේක්ෂක නිතීඥදයාසිරි ජයසේකරවයඹ පළාත් සභාව සඳහා ඔබේ මැතිවරණ සටන දැන් කොහොමද?මගේ මැතිවරණ ව්‍යාපාරය ‍ඉතාම හොඳින් කරගෙන යනවා. මං දිනකට ග්‍රාමීය ජනහමු 40 ක් විතර කරගෙන යනවා. සමහර වෙලාවට ගම්වල ජනහමු ඉවර වෙනකොට පාන්දර තුන හතර වෙනවා. ඒත් ජනතාව බොහොම උනන්දුවෙන් අපි එනතුරු සිටිනවා.ඇත්තටම කුරුණෑගල දිසාවේ ජනතාවගේ විශාල උනන්දුවක් තියෙනවා. විශාල ජන සහභාගීත්වයක් තියෙනවා. මේ වෙනකොට මං ග්‍රාමීය ජනහමු 1300 ක් විතර තියලා තියෙනවා. අපේ දිස්ත්‍රික්කයේ ගම්මාන 3500 විතර තියෙනවා. මං ඒ හැම ගමකටම යන්ඩ තමයි බලන්නේ.මේ මැතිවරණයේදී ඔබට තියෙන ඉලක්කය මොකක්ද?ඉලක්කය තමයි මහ ඇමැති වීම. ඒක බොහොම පැහැදිලියි. ජනමතය එතැන තියෙනවා. ගිය සතියේ තැපැල් ඡන්දය සියයට 90 ක් විතර කරුණෑගල දිසාවේ රාජ්‍ය සේවකයන් මා වෙනුවෙන් පාවිච්චි කරලා තිබෙන බව මට වාර්තා වුණා.මං ඇත්තටම එතුමන්ලාට ස්තුති කරනවා. මා ගැන විශාල විශ්වාසයක් තියලා තියෙනවා. දයසිරි වයඹට යමක් කරයි කියන විශ්වාසය කුරුණෑගල ජනතාවට තිබෙනවා. මං ඒ විශ්වාසය අඹමල් රේණුවකින්වත් කඩ කරන්නේ නැහැ.ඔබට ‍ඒ වරම ජනතාව ලබා දේවි කියලා හිතනවාද?පැහැදිලිවම මට ඒ වරම ජනතාව ලබා දෙනවා කියන‍ දෙය මට විශ්වාසයි. මං ජනතාව ගැන විශ්වාස කරනවා. ඒ වගේම මං ජනාධිපතිතුමා එක්ක සාකච්ඡා කරලා තියෙනවා අනාගත වයඹ නඟා සිටුවීමේ වැඩපිළිවෙළ ගැන. ඒ වගේම මේ මැතිවරණයේදී මගේ ඉලක්කය තමයි එ.ජ.නි.ස යේ ජයග්‍රහණය කිරීමේ ප්‍රතිශතය වැඩි කිරීම.අද මුළු වයඹ පළාතේම එ.ජා.ප සාමාජිකයන් පවා ආණ්ඩුවේ වැඩ පිළිවෙළ අගය කරනවා. ඒ වගේම දහස් ගණනක එ.ජා.ප සාමාජිකයන් පිරිසක් ආණ්ඩුව එක්ක මා සමඟම එක් වෙලා සිටිනවා. මේ මොහොතේ විදේශ රටවලින් කරන චෝදනාවලට වයඹ පළාතේ ජනතාව ආණ්ඩුවට රටේ තියෙන සුවිශාල ජන මතය පෙන්වාවි. ඒක ජනාධිපතිතුමා‍ගේ ශක්තිය වැඩි කරන ජන මතයක් බවත් කිව යුතුයි.වයඹ පළාත නඟා සිටුවීමට ඔබට තියෙන සැලසුම් මොනවාද?වයඹ පළාතට විශාල වැඩ කොටසක් කරන්ඩ මගේ සැලසුමක් තියෙනවා. ඒ සැලැස්ම තමයි මං ගිය සතියේ මහනුවර ජනපති මැදුරේදී " පෙරමඟ පෙර දැක්ම වයඹ සංවර්ධන සැලැස්ම " කියලා වැඩපිළිවෙළක් ජනාධිපතිතුමාට පිළිගැන්වුයේ.‍ මා වයඹ මහ ඇමැතිධුරය බාර ගත් වහාම ඉතා ඉක්මනින් ක්‍රියාත්මක කළයුතු වැඩ සටහන් සැලසුම් කොට තිබෙනවා.මගේ සැලැස්ම ගැන මං ඉතා කෙටියෙන් යමක් කියන්නම්. විශේෂයෙන්ම අධ්‍යාපන අංශයේ විශාල වෙනසක් සහ සංවර්ධනයක් කරනවා. 1999 , 2005 උපාධිධාරීන්ගේ නොවිසදුණ ප්‍රශ්නවලට ‍කඩිනමින් විසදුම් දෙනවා. ඒ වගේම පාසල්වලට බඳවාගෙන තියෙන වැඩසටහන් සහායකයන්ගේ ප්‍රශ්න විසඳීමට තිබෙනවා.පළාත් සෞඛ්‍ය අංශයේ පස් අවුරුදු සැලැස්මක් ක්‍රියාත්මක කරනවා. ඒ වගේම ජනාධිපතිතුමාගේ සංවර්ධනය ගමට ගෙන යන වැඩසටහන් තව තවත් සක්‍රීය කරනවා. ඒ වගේම වයඹ තරුණ නිපුණතා ඒකකයක් පිහිටුවනවා. ඒ වගේම සමාජ , ආර්ථික , සංස්කෘතිකමය, ආධ්‍යාත්මික ආදී වශයෙන් වයඹ සංවර්ධනය කරන හැටි මං වයඹ සංවර්ධන සැලැස්මෙන් ඉදිරිපත් කරලා තියෙනවා. ඒක මේ වගේ සාකච්ඡාවකින් කියලා නිම කරන්ඩ බැහැ.ඒ ‍වගේම තවත් වයඹ පළා‍තේ සංවර්ධනය විය යුතු දේවල් විදියට ඔබ දකින්නේ මොනවාද?තවත් මාර්ග පද්ධතිය සංවර්ධනය කරන්ඩ මා බලාපොරොත්තු වෙනවා. වයඹ පළාත වෙනුවෙන් ආයෝජන ප්‍රවර්ධන කමිටුවක් ඇති කිරීමටත් ඒ හරහා මධ්‍යම රජය සමඟ එකතු වෙලා වයඹ ප‍ළාතේ ආයෝජන අවස්ථා ප්‍රවර්ධනය කරලා රැකියා අවස්ථා ප්‍රවර්ධනය කිරීමට, ඊළඟට වයඹ පළාත් රාජ්‍ය සේවයේ රැකියා පුරප්පාඩු පිරවීමටත් බලාපොරොත්තු වෙනවා.වයඹ පළාතේ සංචාරක ව්‍යාපාරය ඉතා හොඳින් අපේ සංචාරක ව්‍යාපාරය නඟා සිටුවීමට යොදා ගත හැකියි. වයඹ පළාතට රාජධානි හතරක් තිබෙනවා. ඒ රාජධානි හතරටම සංචාරක ආකර්ෂණය ඇති කළ හැකියි. ඒ ‍වගේම කල්පිටිය ප්‍රදේශයේ සංචාරක ව්‍යාපාරය තව තවත් වර්ධනය කිරිමේ හැකියාව තිබෙනවා. මේ කාරණා දෙක තුනක් විතරයි. තවත් කළ යුතු දෑ බොහෝයි.ඔබ හිටපු පක්ෂයේ ‍බොහෝ දෙනා දැන් ඔබව දැඩි ලෙස විවේචනය කරනවා නේද?ඔව් ඔවුන්ට දැන් වෙන කරන්ඩ දෙයක් නැහැ. වයඹ පළාත මේ 21 වෙනිදා ලබන ‍‍‍ඓතිහාසික ජයග්‍රහණය පිටුපස දයාසිරි ජ‍යසේකර ඉන්නවා කියලා එ.ජා.ප යේ උදවිය දන්න නිසා තමයි මට මේ තරම් ගහන්නේ. වයඹ පළාතේ එ.ජා.ප ය‍ ‍ මේ වෙනකොට මං දිය කළා කියලා ඔවුන් දන්නවා. මොකද මං ආණ්ඩුවට ආවේ විශාල එ.ජා.ප පාක්ෂිකයන් පිරිසක් අරගෙන. මං එ.ජා.ප පාක්ෂිකයෝ ආකර්ෂණය කර ගත්තා කියලා එ.ජා.පයේ උදවිය දන්නවා. ඒ නිසා ඒ වෛරය තමයි එ‍.ජා.ප යේ මට බණින අයගෙන් පිට වෙන්නේ. ගිය සතියේ පඩුවස්නුවරට රනිල් ආවා දෙසියක්වත් පාක්ෂිකයෝ හිටියේ නැහැ. ‍මේක තමයි ඇත්ත.එ.ජා.ප මන්ත්‍රී හරීන් ප්‍රනාන්දු ඔබත් එක්ක වෛර බැඳගෙන ඔබට එළව එළවා පහර දෙන්නේ ඇයි?මං හිතන්නේ පුද්ගලයකුට බුද්ධිය නැතිව කට වාචාලකම තිබුණොත් වෙන දෙය මොකක්ද කියලා ජනතාව තීන්දු කරාවි‍‍‍. ඔහු හිතනවා දයාසිරිට ගහන්ඩ ගහන්ඩ විනාශ‍ වෙයි කියලා. මගේ ශක්තිය නිසා තමයි හරීන් මට අවලාද නඟන්නේ කියලා ජනතාව තේරුම් ගන්නවා‍. ඒ නිසා හරීන් මට ගහන තරමට මට වාසියක් වෙන්නේ. මං ඔහුට අනුකම්පා කරනවා. හරීන් ඇත්තටම පව් ,අසරණයි කියලා තමයි මට කියන්ඩ තියෙන්නේ.ඔබ අනාගතයේදී පළාත් සභාවෙන් ඉවත් වෙලා ජාතික තලයේ ‍දේශපාලනයට ඒ කියන්නේ පාර්ලිමේන්තුවට එන්ඩ අදහසක් නැද්ද?මං පැහැදිලිවම පළාත් සභාවේ අවුරුදු පහම ඉන්නවා. මොකද මා බලයට පත් කරන වයඹ ජනතාව වෙනුවෙන් සේවය කරන්ඩ ඕනේ. මහ ඇමැතිකමෙන් වයඹ රටේ ඉහළම තැනට පත් කරලා තමයි මං පාර්ලිමේන්තු දේශපාලනය ගැන හිතන්නේ.ඒ කියන්නේ ඔබට පළාත් සභාවෙන් අවුරුදු පහට කලින් ඉවත් වෙන්ඩ අදහසක් නැහැ?නැහැ. මට එහෙම කිසිම අදහසක් නැහැ.ඔබ කෝටි විසි පහක් අරගෙන ආණුඩුවට ආවා කියලා චෝදනා කරපු එ.ජා.ප මන්ත්‍රීවරුන්ට එරෙහිව එන්තරවාසි යැව්වේ ඡන්ද උප්පරවැට්ටියක් විදියටද?නැහැ. එහෙම උප්පරවැට්ටියක් නෙමෙයි. මගේ නිතීඥවරු එන්තරවාසි යැවලා දින හතක කාලයක් ඔවුන්ට ප්‍රතිචර දක්වන්ඩ දීලා තිබුණා. දැන් ඒ දින හත ඉක්ම ගිය නිසා එ.ජා.ප මන්ත්‍රීවරුන්ට විරුද්ධව නඩු පැවැරීමට නීනිඥවරු කටයුතු කරමින් සිටිනවා.ඔබ අනිවාර්යයෙන්ම මේ නඩු ඉදිරියට ගෙන යනවා ?පැහැදිලිවම ඉදිරියට ගෙන යනවා. හරීන් ප්‍රනාන්දු ඇතුළු එ.ජා.ප මන්ත්‍රීවරු කරපු මඩ ප්‍රචාරවලට සහ අවලාදවලට ඔවුන්ට වන්දි ගෙවන්ඩ සිදු වේවි.ජොන්ස්ටන් ප්‍රනාන්දු ඇමැතිතුමා සහ ඔබ අතර ගැටුමක් තියෙනවාද?අපි අතර කිසිම ප්‍රශ්නයක් නැහැ. හැබැයි සමහරු අපි අතර ප්‍රශ්නයක් හදන්ඩ උත්සාහ කරනවා. 2001 මැතිවරණය වෙනකොට මමත් ජොනී ඇමැතිතුමාත් එ.ජා.‍පයේ කුරුණෑගල බල මණ්ඩලයේ සභාපති සහ ලේකම්. එදා ඉදලා අපි අතර හොඳ හිතවත්කමක් තිබුණා. මං එතුමා එක්ක යාළු මිත්‍රකම් අතහැර නැහැ. මට ඇත්තම එතුමාගේ පුතා එක්ක සටනක් නැහැ. ජොහාන් ප්‍රනාන්දු මහත්තයා අවුරුදු 22 ක තරුණ දරුවෙක්. එයා පළාත් සභාවට ඇතුළු වෙන්ඩ උත්සාහ කරනවා.මං නිතිඥවරයෙක් සහ පාර්ලි‍මේන්තුවේ මන්ත්‍රීවරයෙක් විදියට ඉදලා අද්දැකීම් සහිතව මහ ඇමැතිවරයා වෙන්ඩ තරග කරනවා. ඉතින් දේශපාලනයට අකුරු කියවාගෙන එන ජොහාන් තරුණයෙක්. ඉතින් මට එතුමා එක්ක තරගයක් නැහැ. නමුත් සමහරු දේශපාලනය ගැන නොදන්නා කමට මෙතැන තරගයක් හදන්ඩ හදනවා. මං මහ ඇමැති වෙන්ඩ යන ගමනක වෙන තලයක ඉන්නේ. ජොහාන් ඉන්නේ වෙන තලයක. ඒ නිසි අපි දෙන්නා අහසට පොළොව වගේයි. ඒ නිසා ඔය කියන තරම් ගැටලුවක් නැහැ. ඒ වගේම මාත් ජොනී ඇමැතිතුමාත් හිතවතුන්.ඔබට කුරුණෑගල ශ්‍රි.ල.නි.ප ප්‍රබලයන්ගෙන් මේ මැතිවරණයේදී විශාල සහයෝගයක් ලැබෙනවා කියලා ආරංචියි?ඒක සම්පුර්ණයෙන්ම ඇත්ත. මං එදා ශ්‍රි.ල.නි.පයෙන් ගියේ හිටපු නායිකාවක්ගේ කෙනෙහෙලිකම් ඉවසන්ඩ බැරි නිසා. නමුත් අද මම පක්ෂයට ඇවිත් පක්ෂය ශක්තිමත් කරන්ඩ ශපථවෙලා වැඩ කරනවා. මං ජනාධිපතිතුමා සමඟ එක් වුණාට පස්සේ මට එතුමා විශාල ශක්තියක් ලබා දෙනවා.ඒ ව‍ගේම කරුණෑගල දිස්ත්‍රික්කයේ ශ්‍රි.ල.නි.ප නායක ඇමැති එස්.බි නාවින්න මැතිතුමා ප්‍රමුඛ සියලුම ඇමැතිවරු සහ පාර්ලිමේන්තු මන්ත්‍රීවරු , ශ්‍රි.ල.නි.ප ආසන සංවිධායකවරු , පළාත් සභා අපේක්ෂකයන් , ප්‍රාදේශීය සභා සභාපතිවරු , නගරාධිපතිවරු සහ මන්ත්‍රීවරු මට උපරිම සහයෝගය දෙනවා. ඒ ගැන මං එතුමන්ලාට ‍මගේ ගෞරවය සහ ස්තුතිය පුද කරනවා. ඒ හැම දෙනාම මාව මහ ඇමැති කරන්ඩ කැපවෙලා වැඩ කරනවා.‍ඔබට මේ මොහොතේ ජනාධිපතිතුමාගෙන් ලැබෙන ශක්තිය ගැන මොනවද කියන්ඩ තියෙන්නේ?ඇත්තටම අතිගරු ජනාධිපතිතුමා මේ ‍මොහොතේ මට විශාල ශක්තියක් ලබා දෙනවා. මා එතුමා එක්ක 1988 ,89 කාලයේ ඉදලා වැඩ කරලා තියෙනවා.ඒ ‍වගේම 1993 දි පැවැති පළාත් මැතිවරණයේදී එතුමා එක්ක වැඩ කරලා තියෙනවා. ඊට පස්සේ මා ජී.එල් පීරිස් ඇමැතිතුමා‍ගේ පෞද්ගලික ලේකම් විදියට වැඩ කරන කාලයේදී දියවර ගම්මාන වැඩසටහනේ වැඩවලට සම්බන්ධ වුණා. එතුමාට මං ගැන විශ්වාසයක් තියෙනවා. මාත් එතුමාව ආරක්ෂා කරන්ඩ මගේ දිවි පරදුවට තියලා හරි කටයුතු කරන්ඩ සුදානම්. මං එ.ජ.නි.ස ය ආරක්ෂා කරන්ඩ වගේම ශ්‍රි.ල.නි.ප ය ශක්තිමත් කරන්ඩ මේ රජය ආරක්ෂා කරන්ඩ වැඩ කරනවා. ඒ නිසා මට එතුමා ගැන ලොකු විශ්වසයක් තියෙනවා‍.ඔබට අවසාන වශයෙන් කුරුණෑගල ජනතාවට මොනවද කියන්ඩ තියෙන්නේ?මා කුරුණෑගල ජනතාවට කියනවා මා ගැන විශ්වාසය තියන්ඩ කියලා. මගේ සැලැස්මක් තියෙනවා. මා ඉබාගාතේ මහ ඇමැති වෙලා වැඩ කරන්ඩ බලාපොරොත්තු වෙන්නේ නෑ. මහ ඇමැතිකමෙන් වැඩක් කරන්ඩපුළුවන්. ඒකට දක්ෂතාව හා නිර්මාණශිලීත්වය ඕනෑ. මට ඒ හැකියාව තියෙනවා. ඒ නිසා බොරුව මා ළඟ නැහැ.මං වයඹට මතක හිටින වැඩක් කරනවා. ඒ සඳහා කුරුණෑගල ජනතාවගේ උපරිම සහයෝගය මං බලාපොරොත්තු වෙනවා.ඒ වගේම පුත්තලම දිසාවත් වයඹ පළාතේ අනේක් දිස්ත්‍රික්කය මං අමතක කරන්නේ නැහැ.සංවාද සටහන ප්‍රසන්න අධිකාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af1309151</link>
    <topic>18 වංගුවෙන් ඇවිත් මහනුවර වටේ රවුමක් යමු</topic>
    <author>නිහාල් පී. අ‍ෙබ්සිංහ</author>
    <content>එක් පැත්තක ඇත්තේ සුන්දර දුම්බර මිටියාවත. අනෙක් පැත්තේ බහිරව කන්ද හා හන්තාන කඳු පන්තිය නගරය මැදට වන්නට දිස්වන්නේ උඩවත්ත වන අරණයි. ඒ වන අරණට මැදිව ඇති දළදා මාලිගාවේ ශ්‍රී දන්ත ධාතුන් වහන්සේ විරාජමානව වැඩ වසනවා.ලෝක උරුමයක් ලෙස ලොවම දන්නා මහනුවර නගරය පිළිබඳවයි, මේ අපි සුන්දරත්වයෙන් කථා කළේ. මහනුවර නගරය අද ලොවම සුප්‍රසිද්ධ ලෝක උරුම නගරයක්. එය අප සුරැකිය යුතු දියුණු කළ යුතු සුවිශේෂ ජාතික වැදගත්කමක් ඇති තැනක්.මහනුවර නගරය මධ්‍යම පළාතේ ප්‍රධාන නගරයක්. මධ්‍යම පළාතට අයත් ආයතනවල ප්‍රධානම කාර්යාල ගොඩක් තියෙන්නේ මහනුවර නගරයේ. ඒත් ඒවා හැමතැනම විසිරිලා තිබුණේ. මේ කාර්යාල සඳහා වාර්ෂිකව රුපියල් ලක්ෂ 4000 ක් කුලිය ලෙස ගෙවලා තිබෙනවා.මහින්ද රාජපක්ෂ ජනාධිපතිතුමාගේ උපදෙස් අනුව මේ පිළිබඳව සොයා බැලු මධ්‍යම පළාතේ හිටපු මහ ඇමැති සරත් ඒකනායක මහතා පල්ලෙකැලේ නව මධ්‍යම පළාත් ලේකම් කාර්යාලය පිහිටුවන්න වැඩ කටයුතු ආරම්භ කළා. තට්ටු 4 කින් යුත් අක්කර දෙකක් පුරා විසිරි ගිය ඒ කාර්යාලයේ පසුගිය පෙබරවාරි මාසේ මහින්ද රාජපක්ෂ ජනාධිපතිතුමා අතින් විවෘත වුණා. මේ නව පළාත් සභා ලේකම් කාර්යාලය නිසා මධ්‍යම පළාතේම අයට තමන්ගේ රාජකාරි කටයුතු එකම වහලක් යටින් ඉක්මනට කරගන්න අවස්ථාව ලැබී තිබෙනවා. ඒ රජයේ සියලු කාර්යාල මේ අලුත් ගොඩනැගිල්ලේ තිබෙන නිසා මේකේ වියදම රුපියල් කෝටි 50 යි. පළාත් සභා රැස්වීම් ශාලාව මේකේ උඩ ලස්සනට හදල තිබෙනවා.මධ්‍යම පළාතේ සංවර්ධනය පිළිබඳ කථා කරන විට මහනුවර දිස්ත්‍රික්කයේ මාර්ග සංවර්ධනය විශේෂයි. ඒ අනුව යෝජිත මහනුවර කොළඹ අධිවේගි සුපිරි මාර්ගය ඉතා වැදගත් දෙයක්. කොළඹ සිට මහනුවරට පැයක් ඇතුළත ළඟාවීමට හැකිවන අයුරින් වැඩිපුර කොන්ක්‍රීට් කණු මත ඉදිවන මේ මාර්ගයට රජය රුපියල් කෝටි 10000 ක් වැය කිරීමට සැලසුම් කරනවා. මංතීරු හතරකින් නිම කිරීමට යෝජිත මේ මාර්ගය ඉදිවූ විට මෙරට සුපිරි අධිවේගී මාර්ග පද්ධතියට එයත් සම්බන්ධ වනු ඇත.මහනුවර නගර සංවර්ධනයට 2008 සිටම වත්මන් රජය රුපියල් කෝටි 300 ක් පමණ වැය කර තිබෙනවා. නගරයේ ප්‍රධාන මාර්ග සියල්ලම කාපට් අතුරා සකස් කර අවසන්. දළදා මාලිගාව අසල මාර්ග සියල්ල නවීකරණය කරලා තියෙනවා. මහනුවර දිස්ත්‍රික්කයේ මාර්ග සංවර්ධනය පිළිබඳව කථා කරන විට මහනුවර - මහියංගණය 18 වංගුව පාර හැදීම පිළිබඳව අමතක නොකළ යුතුයි. ඒක සුද්දාගේ කාලෙන් පස්සේ අපේ රටේ හදපු අමාරුම පාර.පසුගිය වසර 50 ඇතුළත මෙරට සිදුවෙච්ච අමාරුම මාර්ග සංවර්ධන ව්‍යාපෘතිය මේක බවයි මාර්ග සංවර්ධන අධිකාරිය පවසන්නේ. ඉස්සර මේ 18 වංගුව පාරේ බස් ලොරි ගියේ දෙපාරක් තුන්පාරක් රිවස් කිරීමෙන් පස්සේ. සමහර වාහන පෙරළුණා. සමහර ඒවා ගිනි ගත්තා.ඉස්සර 18 වංගුව පාර ඒ කියන්නේ මහනුවර - මහියංගණය පාර අඩි 8 ක් විතර පළලට තමයි තිබුණේ. ඒකයි මේ ප්‍රශ්නවලට ප්‍රධාන හේතුව වුණේ.මේ පාරේ ලොකුම මාරයා වුණේ වැලි කියුබ් 6 - 7 පටවාගත්ත වැලි ලොරි. මේ නිසා පාරේ තැනින් තැන කඩා වැටුණා. ගිලා බැස්සා. මේ නිසා සමහර දවස්වල මේ පාර වහල දාන්නත් සිදුවුණා.නමුත් බෞද්ධ ජනතාවගේ මුදුන්මල්කඩ බඳු ශ්‍රී දළදා වහන්සේ වැඩ වසන දළදා මාලිගාව ඇති මහනුවරත් බුදුරජාණන් වහන්සේ මුලින්ම වැඩි මහියංගණයත් අතර පිහිටි මේ පාර සුරැකීම තම රජයේ යුතුකමක් බව මහින්ද රාජපක්ෂ ජනාධිපතිතුමා තේරුම් ගත්තා. ඒ අනුව මහින්ද චින්තනය යටතේ 2008 නොවැම්බර් මාසයේදී මේ දහඅට වංගුව පාර පුළුල් කර නවිකරණය කර කාපට් ඇතිරීමේ කටයුතු ආරම්භ කළා.මැද මහනුවර ඉඳන් මහියංගණයට යන මේ පාරේ දුර කිලෝමීටර් 45 ක්. 2008 වෙනතුරුම මේ පාරේ පලළ තිබුණේ අඩි 8 - 12 අතර ප්‍රමාණයක. 18 වංගුව සමහර ස්ථාන අඩි 8 කට වඩා තිබුණේ නැහැ.මහින්ද රාජපක්ෂ ජනාධිපතිතුමා මහාමාර්ග විෂය බාරගෙන ලබාදුන් උපදෙස් අනුව හිටපු මහ ඇමැති සරත් ඒකනායක මහතාගේ අධීක්ෂණය මත මාර්ග සංවර්ධන අධිකාරිය මඟින් මේ මාර්ගය ලොකු මහත් කරලා කාපට් අතුරන වැඩේ පසුගිය අවුරුදු තුන ඇතුළත කරගෙන ගියා.වැස්ස, පින්න, නායයෑම්, දූවිල්ල යන සියලු දුෂ්කරතා මධ්‍යයේ මාර්ග සංවර්ධන අධිකාරියේ උපදෙස් අනුව මේ වැඩේ කළේ කියංනෑම් කියන ලෝක ප්‍රසිද්ධ සමාගම.ව්‍යාපෘති අධ්‍යක්ෂ ලෙස කටයුතු කළේ කොඩිතුවක්කු කියන මහත්තයා. ඒ මහත්තයා කියන විධියට මේ කිලෝමීටර් 45 ක් දුර පාරේ වැලමිටි වංගු 18 ක් හා තවත් ප්‍රධාන වංගු 3 ක් අලුතින් පළල් කරලා හදලා තිබෙනවා.මධ්‍යම පළාත්සභා නව ගොඩනැගිල්ල මහින්ද රාජපක්ෂ ජනාධිපතිතුමා විසින් පල්ලෙකැලේදී විවෘත කළ අවස්ථාවමේ පාර දෙපැත්ත තිබෙන්නේ ලංකාවේ විශාලතම අභය භූමිය වන වික්ටෝරියා රන්දෙනිගල රන්ටැඹේ අභය භූමිය. ඒකත් පරෙස්සම් කරගෙන ඒකට හානි නොකර තමයි මේ වැඩේ කළේ. මහනුවර මොරගහමුල සිට මහියංගණය දක්වා මේ පාර දැන් අඩි 50 ක් විතර දැන් පළල් කරලා. ඉස්සර 18 වංගු හරය තිබුණේ අඩි 8 ට. දැන් පස් ගුණයක් විතර ලොකු වෙලා, කාපට් ඇතිරිලා.මේකේ වැදගත්කම මේ පාරේ ගොඩක් වැඩ කළේ අපේම ඉංජිනේරුවෝ වීමයි. 95% ක්ම මෙකේ වැඩ කළේ ශ්‍රී ලාංකිකයෝ. අඩි 50 ක් දක්වා පාර පළල් කරන කොට පාරේ තිබුණු බෝක්කු 357 ක් හා ප්‍රධාන පාලම් 8 ක් ශක්තිමත් කරලා විශාල කළා. සමහර තැන්වලින් මේ පාර අඩි 20 ක් විතර පළල් වුණා. තැන් දෙකකට විතර පස් දාලා වාහන නවත්වලා වටේ ලස්සන බලන තැන් (නැරඹුම් මධ්‍යස්ථාන) හැදුවා.ඊට පස්සේ පාර කාපට් කරලා සුදු ඉරි කහ ඉරි ඇන්දා. කිලෝමීටර් 8 ක් විතර දිගට ආරක්ෂක වැටි පවා සවිකළා. දෙපැත්තට අලුත්ම ලයිට් සවි කළා.මේ 18 වංගු පාර අලුතින් ඉදි කිරීමේදී අපට දකින්නට ලැබුණු අලුත්ම දේ තමයි පරාවර්තක දර්පන මේ වංගුවල සවි කිරීම. ඒකෙන් අනෙක් වංගුවේ එන වාහන මේ වංගුවේ එන වාහනවලට පැහැදිලිව පේනවා. ඒ නිසා අනතුරු අවම වෙනවා. 18 වංගු ළඟ දර්පන 20 ක් හයි කරලා තිබෙනවා. මේ දර්පන අපේ රටේ මුලින්ම පාවිච්චි කළේ 18 වංගුව පාරේ.මධ්‍යම පළාතේ හිටපු මහ ඇමැති සරත් ඒකනායක මහතා පවසන පරිදි මේ වැඩේට රජය රුපියල් දසලක්ෂ 5000 ක් වැය කරලා තිබෙනවා. දැන් මේ පාරේ ඕනෑම ලොකු බස් එකකට ලොරියකට කන්ටේනර් රථයකට වුවත් එක පාරටම රිවස් නොකර යන්න පුළුවන්. දැන් බස් දෙකකට නෙමේ තුන හතරකට වුවත් මේ පාරේ මාරුවෙන්න පුළුවන්. වංගු පාලම්, කඳු පල්ලම් වලින් යුත් මේ 18 වංගුව පාර ලොකු කරලා හැදීමත් විශ්ව කර්ම වැඩක්. සුද්දාගේ කාලෙට පස්සේ අවුරුදු 150 කට පස්සේ මේ ඓතිහාසික කටයුත්ත කළේ මහින්ද චින්තනය යටතේ බව අපි අමතක නොකළ යුතුයි.මේ නිසා මැද දුම්බර, මොරගහමුල, උඩතැන්න, බෝමුරේ, ගලේකැලේ, හුන්නස්ගිරිය, කිරිපට්ටිය, හයියත්තු ඔය, රඹුක්වැල්ල, ඔයාතැන්න, පෝප්පිටිය, ගුරුළුපොත, පල්ලෙවත්ත, මිනිපේ හා හසලක යන ප්‍රදේශවල ජනතාවට විශාල සෙතක් ලැබී තිබෙනවා.මේ අලුත් පාර ඉදිවීමත් සමඟම මහනුවර සිට මහියංගණයට යාමට ගිය වේලාව පැය 1 1/2 කින් දෙකකින් විතර අඩුවෙලා. ඒ විතරක් නෙමේ සුපරීක්ෂාකාරි සිත්ගන්නාසුලු ඉක්මන් ගමනටත් ඉඩක් ලැබිලා. වටේ ලස්සනත් බලාගෙන යන්න පුළුවන් දැන්.මීට අමතරව මහනුවර විලියම් ගොපල්ලව මාවත මං තීරු හතරක මාර්ගයක් ලෙස නවීකරණය කිරීම ද දැන් සිදු කෙරෙනවා.ඒ සමඟම පේරාදෙණිය සිට ගුහාගොඩ හරහා කටුගස්තොට මාර්ගය මං තීරු 4ක මාර්ගයක් ලෙස නවීකරණය කර දිගන දක්වා දීර්ඝ කර තිබෙනවා. ඒ සමඟම වැව රවුමේ සිට ලේවැල්ල දක්වා උමං මාර්ගය ඉදිකිරීමටත්, මහනුවර කටුගස්තොට මාර්ගය මං තීරු 4ක මාර්ගයක් ලෙස නවීකරණය කිරීමටත් පියවර අරන්. ඒ සමඟම මහනුවර සිට මාතලේ දක්වා ඒ 9 මාර්ගයේ කටුගස්තොට පාලම ද පසුගිය සමයේ අලුතින්ම ඉදිවුණා. කලින් තිබූ පැරැණි මං තීරු දෙකේ පාලම වෙනුවට අලුත් පාලම මං තීරු 4ක් ලොකු පාලමක් මේ අනුව ඇතිවුණා. සම්පූර්ණවියදම රුපියල් දසලක්ෂ 405ක්. මහනුවර දිස්ත්‍රික්කයේ පානීය ජල යෝජනා ක්‍රම රැසක් ද අලුතින් ඉදිවෙමින් පවතිනවා. ඒ සඳහා 2011 - 2016 දක්වා කාලයට වැය කරන මුදල රුපියල් කෝටි 312.1ක් .මේ යටතේ මහනුවර විසල් ජල සම්පාදන යෝජනා ක්‍රමය, මහනුවර දකුණ ජල සම්පාදන යෝජනා ක්‍රමය හා නාවලපිටිය ජල සම්පාදන යෝජනා ක්‍රමය ක්‍රියාත්මක වී තිබෙනවා. ඉන් පහසුකම් ලැබෙන පිරිස් ලක්ෂ 9කට වැඩියි. වියදම් කළ මුදල රුපියල් මිලියන 16000ක් විතර වෙන බවයි ජාතික ජල සම්පාදන හා ජලාප්‍රවාහන මණ්ඩලය පවසන්නේ.මහනුවර දිස්ත්‍රික්කයේ වාරිමාර්ග හා කෘෂිකර්ම සංවර්ධනය සඳහා 2011 - 2016 වකවානු‍ව වෙනුවෙන් විශාල කාර්යභාරයක් සිදුවෙමින් පවතිනවා. ඒ අනුව මහනුවර දිස්ත්‍රික්කයේ කෙළවරේ සිදුවන සුවිශේෂ වැඩ පිළිවෙළක් මිනිපේ යෝධ ඇළ ප්‍රතිසංස්කරණය. එය රටේ ජාතික කෘෂිකාර්මික වැඩසටහනක්.ඒ යටතේ හෙක්ටයාර් 10000කට වාරි ජලය සපයනු ලැබේ. වියදම රුපියල් දසලක්ෂ 461ක්.මහනුවර ගුඩ්සෙඩ් බස්නැවතුම්පොළ ප්‍රතිසංවර්ධනය, මිනිපේ අලි විදුලි වැට ඉදිකිරීම, නගරය ඇතුළත ද්විත්ව දුම්රිය මාර්ගය කිලෝමීටර් 60ක් ඉදිකිරිම, කුණ්ඩසාලේ ජාතික කලා නිකේතනය ඉදිකිරීම, පේරාදෙණිය නව නගර සංවර්ධනය, මිනිපේ ව්‍යාපෘතියේ සංවර්ධන හා පුනරුත්ථාපනය ආදී කටයුතු රැසක් ද දැන් සිදුකෙරෙමින් පවතිනවා. 2010න් පසු මහනුවර විදුලිබල සංවර්ධනයට දැනටමත් රුපියල් මිලියන 3637ක් වැය කරලා.ජාතික සවිය, ගම නැඟුම, විමධ්‍යගත අයවැය යටතේ ද වැඩ කටයුතු රැසක් දිස්ත්‍රික්කයේ සිදුවෙමින් පවතී.මේ අනුව 2010 - 2016 දක්වා කාලය ඇතුළත මහනුවර දිස්ත්‍රික්කයේ ක්‍රියාත්මක කඳුරට උදානය යටතේ ක්‍රියාත්මක සියලු කටයුතු සඳහා වැයකරන මුදල රුපියල් කෝටි 11601කි.මීට අමතරව ක්‍රීඩා ක්ෂේත්‍රය යටතේ සිදුකර ඇති වැඩ සටහන් ගණන ද අති විශාලයි. ඒ අනුව ක්‍රීඩා ඇමැති මහින්දානන්ද අලුත්ගමගේ මහතාගේ මෙහෙයවීම මත මධ්‍යම පළාතේ ක්‍රීඩා සංකීර්ණ ලෙස දිගන ප්‍රදේශයේ විශාල ක්‍රීඩා සංකීර්ණයක් ඉදිවෙනවා.වියදම රුපියල් කෝටි 40ක්. ඊට අමතරව නාවලපිටිය හා ගම්පොළ නව ක්‍රීඩාංගණ ඉදිවෙමින් පවතිනවා. ඒ සඳහා වියදම රුපියල් දසලක්ෂ 635ක්. මේ අනුව මහනුවර ලෝක උරුම නගරය සුරැකීමටත් ප්‍රතිසංවර්ධනය කිරීමටත් මහින්ද චින්තනය යටතේ ක්‍රියාත්මක සියලු වැඩ ඉතාමත් හොඳින් ක්‍රියාත්මක වන බව පවසන්න පුළුවන්.නිහාල් පී. අ‍ෙබ්සිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af1309152</link>
    <topic>යාපනය එළිය කරන්න දකුණෙන් එවන ලොකුම තෑග්ග</topic>
    <author>විදුලිබල හා බලශක්ති අමාත්‍යාංශ‍ෙය්</author>
    <content>අද විදුලිය සුඛෝපභෝගී භාණ්ඩයක් නම් නොව්. අද නිවසක බොහෝ කටයුතුවලට විදුලිය අත්‍යවශ්‍යය වේ. විශේෂයෙන් පාසල් යන දුවා දරුවන් තම අධ්‍යාපන කටයුතුවලට විදුලි ආලෝකය මහත් සෙතකි. එහි අගය වඩාත්ම දැනෙන්නේ විදුලිය පැය කිහිපයකට නැතිවී ගිය විටය. චුන්නාකම් ග්‍රීඩ් විදුලි උපපොළපසුගිය යුද සමයේ උතුරේ හා යාපනය ජනතාවට දකුණෙන් ලැබුණු විදුලිය විසන්ධි කළේ විමුක්තිය උදාකරන්නට ගිය කොටි ත්‍රස්තවාදීන්මය. නමුත් යළි වසර 22කට පසු යාපනයට දකුණෙන් විදුලිය ලබාදීමට රජය පියවර ගෙන ඇත්තේ මානව හිමිකම් පිළිබඳ කතාකරන සංවිධානවලට ද ඇස් ඇරවීමටය.2009 වසරේ යුද්ධයේ නිමාවත් සමඟ යුද්ධයෙන් පීඩාවට පත් ජනතාවට සහන සැලසීමේ අරමුණෙන් මහින්ද රාජපක්ෂ ජනාධිපතිතුමන්ගේ මෙහෙයවීම හා මඟපෙන්වීම මත ආර්ථික සංවර්ධන අමාත්‍යාංශය විසින් ක්‍රියාත්මක කළ “උතුරු වසන්තය” කඩිනම් සංවර්ධන වැඩසටහන යටතේ උතුරු ප්‍රදේශයට විදුලිය ලබාදීම ආරම්භ විය.උතුරු වසන්තය ග්‍රාමීය විදුලි ව්‍යාපෘතිය වෙනුවෙන් රු. මිලියන 5000ක් වැය කර තිබේ. මේ යටතේ ප්‍රථමයෙන් අනුරාධපුරයේ සිට වව්නියාව දක්වා සම්ප්‍රේෂණ මාර්ග වැඩි දියුණුකොට ඒ සඳහා මධ්‍ය පරිමාණයේ විදුලි රැහැන් මෙන්ම කිලෝවෝල්ට් 33 අධිසැර විදුලි රැහැන් මාර්ග ඇදීම ද ආරම්භ විය.වව්නියාවේ සිට මුලතිව් පරන්තන් දක්වා කිලෝවෝල්ට් 33 විදුලි රැහැන් මාර්ග ක්‍රියාත්මක වුවද, එමඟින් කර්මාන්තශාලා වැනි මහා පරිමාණ විදුලිය අවශ්‍යතා ලබාදීම අපහසු විය. ඊට විකල්පයක් ලෙස රජය රුපියල් මිලියන 3200ක් ආයෝජනය කර වවුනියාව සිට කිලිනොච්චිය දක්වා කුලුනු 238කින් සමන්විත කිලෝවෝල්ට් 132 අධිසැර මාර්ගයක් ස්ථාපිත කිරීමට පියවර ගැනිණ.මේ වෙනුවෙන් මෙගාවොට් 63 ධාරිතාවයකින් යුත් ග්‍රීඩ් විදුලි උපපොළක් කිලිනොච්චියේ දී ඉදිකෙරිණි. මේ අතරතුර මෙගාවොට් 24ක ධාරිතාවයකින් යුත් උතුරු ජනනී විදුලි බලාගාරය මහින්ද රාජපක්ෂ ජනාධිපතිතුමන්ගේ අතින් පෙබරවාරි 12 දින ආරම්භ කෙරිණි. එය මුළුමනින්ම දේශීය ඉංජිනේරු තාක්ෂණය මත ගොඩනැංවූවකි.එමඟින් යාපන අර්ධද්වීපයේ විදුලිය අවශ්‍යතාවයට තාවකාලික පිළියමක් ලැබුණ ද එයින් අඛණ්ඩව විදුලිය සැපයීමට නොහැකි විය. මෙම තත්ත්වය කෙරෙහි අවධානය යොමු කළ රජය අධිසැර විදුලි රැහැන් මාර්ග පද්ධතියක් ඔස්සේ යාපනය චුන්නාකම් දක්වා රැගෙන යාම සඳහා ග්‍රිඩ් විදුලි උපපොළක් ස්ථාපනය කළේය.ඇමතිනී, නීතිඥ පවිත්‍රා දේවි වන්නිආරච්චිඒ අනුව දශක දෙකකට පසුව ජාතික විදුලිබල පද්ධතිය තුළ උතුර දකුණ යා කරමින් චුන්නාකම් විදුලි උපපොළ ජනතා අයිතියට පත් කිරීමේ සුබ මුහුර්තිය දැන් එළඹ තිබේ. ඒ අනුව එකම රටකට දැන් එකම රැහැනකින් විදුලිය ලැබේ. එය අප සැම එකම සහෝදරත්වයේ රැහැනකින් බැඳ තබන බවට තවත් පසක් වන්නක් නොවේද?ඒ පිළිබඳව තම හෘදයංගම සතුට පළ කරන, විදුලිබල හා බලශක්ති ඇමතිනී, නීතිඥ පවිත්‍රා දේවි වන්නිආරච්චි මහත්මිය දක්වන්නේ මෙවන් අදහසකි.ජාතික විදුලිබල පද්ධතිය හරහා දවසේ පැය 24 පුරා නොකඩවා විදුලිය ලබාදීම යනු, එක් අතකින් ඔවුන්ගේ සිහින සැබෑ කරවීමකි. අනෙක් අතින් ජාතික ආර්ථිකය ශක්තිමත් කරවීම සඳහා උතුරේ දායකත්වය වැඩි වැඩියෙන් ලබාගැනීමට හැකිවීමත් චුන්නාකම් ග්‍රීඩ් විදුලි උපපොළ හරහා අපට ලැබෙන සුවිශේෂී වරප්‍රසාදයක්” ඇමැතිතුමිය පවසන්නේය.සැප්තැම්බර් මස 14 දින සිට මෙසේ චුන්නාකම් විදුලි උපපොළ හරහා ජාතික විදුලිබල පද්ධතියෙන් යාපනය අර්ධද්වීපයට විදුලිය සැපයෙනු ඇත. මෙගා‍ෙවාට් 63ක විදුලිය ධාරිතාවක් යාපනය අර්ධද්වීපයට සම්ප්‍රේෂණය කිරීමට අපේක්ෂිත අතර එමඟින් නිවාස 120,000කට පමණ ජාතික විදුලිබල පද්ධතිය හරහා විදුලිය සපයනු ලැබේ.මීට අමතරව සුළු හා මධ්‍ය පරිමාණ කර්මාන්ත සඳහා ද විදුලිය ලබාදීමට මෙමඟින් හැකිවේ. ඒ අනුව චුන්නාකම් ග්‍රීඩ් විදුලි උපපොළ ක්‍රියාත්මකවීමත් සමඟ යාපනය අර්ධද්වීපයේ සමස්ත විදුලිය අවශ්‍යතාව සම්පූර්ණ කෙරෙන අතර මේ සඳහා රජය වැය කළ මුදල රු. මිලියන 1800කි.විදුලිබල හා බලශක්ති අමාත්‍යාංශ‍ෙය්මාධ්‍ය ලේකම්සිසිර විජේසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af1309153</link>
    <topic>නුවරඑළි කොළණියේ පඩිකාරමඩු බුදු පුතුන් වැඳ ගන්ඩ-මෙහි එන්ඩ</topic>
    <author>සුභාෂිණී ජයරත්න</author>
    <content>හුරුළු වැව් ඉස්මත්තෙන් හමනා මද නල අපේ ගමන් විඩාව මදකට නිවාලන්නට සමත්විය. කොළඹ සිට හෝරා ගණනක් ගෙවමින් පැමිණි ගමන අපට තරමක් විඩාබර ගෙන දෙන්නාක් වුව ද පරිසරයේ සුන්දරත්වයත් වෙල් ඉපනැල්ලෙන් හමනා මද නලත් හුරුළු වැව් ජලාශයේ මනස් කාන්ත දර්ශනයත් අපට ගෙන දුන්නේ අපූරු සුන්දරත්වයකි! ආස්වාදයකි!අප මේ පැමිණ සිටින්නේ ගලෙන්බිදුණු වැව ප්‍රදේශයටයි. අපේක්ෂිත ස්ථානය කරා යාමට නම් තව හෝරාවක් පමණ ගතවන හෙයින් අපේ උදෑසන ආහාරය හුරුළු වැව් ඉස්මත්තේ සිට ගැනීමට අපට සිත් විය.කැකිරාව නගරයට පැමිණෙන්නෙකුට ගලෙන්බිඳුණු වැව ඔස්සේ යකල්ලටත් එතැනින් හුරුළු වැව හන්දියටත් පැමිණිය හැකි ය. මහසෙන් රජ දරුවන් විසින් කෙරුවා යැයි සැලකෙන මෙම විශාල වැව එදාටත් අදටත් මේ ගම් පියසට අතිමහත් සම්පතකි. දුෂ්කරවූත් එසේ ම සරල දිවි පැවැත්මකට හුරුවූත් යකල්ල හුරුළු වැව මෙන්ම පඩිකාරමඩුව ආදී ගම්වල වැසියන් දෛනිකව නා කියා ගන්නේත් අස්වනු සරුසාර කර ගන්නේත් මේ හුරුළු වැව් ජලාශයෙනි.අපේ ගමනාන්තය මෙතැනින් කිලෝමීටර් කිහිපයක් දුරින් පිහිටි පඩිකාර මඩුව නම් ප්‍රදේශයට ය. පඩිකාර මඩුව ගමට යා හැකි පාර වැටී ඇත්තේ හුරුළු වැව වැව් බන්ට් එක හරහා ය. හුරුළු වැව වැව් ‘බන්ට්’ එක දිගේ කිලෝමීටර් 4 ක් ගොස් ඇළ ‘බන්ට්’ එකට පිවිස ඒ හරහා මේ පඩිකාරමඩුව ගමට යා හැකි ය.හුරුළු වැවේ සුන්දරත්වයෙන් මොහොතකට මිදී ගිය තැන දිස්වන්නේ රිටිගල පර්වතයයි. හුරුළු දේවාලය ද මේ ගම් පියසට පැමිණෙන්නෙකුට හමුවන තවත් ස්ථානයකි. හුරුළු කතරගම දෙවියන් වැඩ වසන මේ දේවාලය දේශීය සංචාරකයන්ගේ නොමඳ භක්ති ගෞරවාදරයට පාත්‍ර වූ ස්ථානයකි.එදා හුරුළුවැව සංවර්ධනය කිරීමේ කටයුතුවල රජවරු නියැළෙද්දී පඩිකාරමඩුව ගමට මෙම අපූරු නම ලැබුණු බවට මතයක් පවතියි. එදා හුරුළු වැව සංවර්ධනය වීමේදී එහි වැඩ කළ කම්කරුවන්ට නවාතැන් දුන් මඩුව පිහිටා තිබුණේ මේ පඩිකාරමඩුව නම් ගමේ බවට මතයක් පවතී. රජතුමා එම කුලී සේවකයන්ට මෙම මඩුවේ සිට වැටුප් ලබාදුන් නිසා පඩිකාරමඩුව නම ලැබුණු බව ජනශ්‍රැතියේ දැක්වෙයි.අපේ කතාවට පාදක වූ ශ්‍රී සාරානන්ද පිරිවෙන පිහිටා ඇත්තේ මේ පඩිකාරමඩුව ගමේ ය. අන් පිරිවෙන් මෙන් නොව මේ පිරිවෙන ගමට සම්පතක් වූයේ මේ පිරිවෙන හරහා නැති බැරි, දුගී දුප්පත් අසරණ දරුවන්ට පිහිට වූ නිසා ය.උතුරු මධ්‍යම දිසාවේ හුරුළු පළාතේ උපප්‍රධාන අධිකරණ සංඝනායක මොරතිහේ සාරානන්ද නායක හිමි 2005 වසරේ මේ සාරානන්ද පිරිවෙන ආරම්භ කළේ නැති බැරි දෙමවුපියන්ගේ දරුවන්ට අනාගතයක් උරුමකර දීමට ය.උන්වහන්සේ ගමේ නගරයේ සැරි සරමින් නැති බැරි දරුවන් ඒකරාශී කරගනිමින්, පවුල් ප්‍රශ්නවලින් පීඩිත දරුවන් ඒකරාශී කරමින් මේ පිරිවෙනට කැඳවා ගත්තා පමණක් නොව හැකි පමණින් ඒ දරුවන්ට ආහාර පානයෙන් සත්කාර කරමින් අධ්‍යාපනය ලබා දෙන්නට විය.අද ශ්‍රී සාරානන්ද පිරිවෙනේ ඉතා ළාබාල වයසේ සිටින දරුවන් රැසක් මහණකම ලබා කුඩා හිමිවරු බවට පත්ව සිටිති. ඒ සියලු දෙයම සිදුවන්නේ දෙමවුපිය ආශිර්වාදයෙන් සහ දරුවන්ගේ කැමැත්ත පරිදි ය.දුෂ්කර බිමක පිහිටි සාරානන්ද පිරිවෙන අඩු පහසුකම් යටතේ වුවත් මේ පොඩි හිමිවරුන් දකින ඕනෑම අයකුගේ නෙතට කඳුළක් නැ‍‍ඟේ. මවුපිය රුකවරණය, උණුසුම යටතේ සිටිය යුතු වයසේ පසුවුව ද අද මේ පොඩි හිමිවරුන් සිටින්නේ උපරිම සතුටකිනි.සාරානන්ද පිරිවෙනේ කුඩා හිමිවරු 40 ක් පමණ වැඩ වාසය කරති. ඒ අතර ගිහි දරුවෝ ද 20 ක් පමණ මේ සෙවණේ රැකවරණය ලබති. මේ සියලු දරුවෝ නැති බැරි, අගහිඟකම් පිරුණු පවුල්වල දරුවෝ ය. ගමේ එවැනි දරුවෙක් දුටුවහොත් සාරානන්ද හිමියෝ දෙමවුපිය කැමැත්ත ඇතිව ඒ දරුවා පිරිවෙනට කැඳවා ගනිති. කෑම බීම මෙන් ම අධ්‍යාපනය ද ලබාදෙන අතර ටික කලක් යාමේදී මහණ දම් පුරන තම වයසේ පසුවන කුඩා හිමිවරු දකින ඒ දරුවෝ ද මහණ වීමට කැමැත්ත පළ කරති.පඩිකාරමඩුවට යන හුරුළුවැව වැව් බැම්ම.ගලෙන්බිඳුණුවැව උපාලි හිමි හා ගලෙන්බිඳුණුවැව සමිත හිමි වයස අවුරුදු 8 ක් හා 10 ක් වන අතර අයියා මලෝ ය. මේ කුඩා හිමිවරු පිරිවෙනට ඇතුළු වී ඇත්තේ සාරානන්ද හිමියන්ගේ මැදිහත්වීම නිසා ය.ලිහිණිවැහැර චන්දිම හිමියන් මෙහි සිටින ළාබාලම පොඩි හිමි ය. වයස අවුරුදු 7 ක් වන උන්වහන්සේ ගේ ළමා ළපටි වයසේ දඟකාරකම් තවමත් මැකී ගොස් නැත. අඹගස්වැවේ අමිතානන්ද, දේවහුවේ පුණ්‍යරතන, හඳපානාගල සුමංගල, පඩිකාරමඩුවේ මේධානන්ද, පඩිකාර මඩුවේ සුමේදානන්ද යන හිමිවරු වයස අවුරුදු 10 ත්16 ත් අතර වයසේ පසුවන්නන් වෙති.සාරානන්ද පිරිවෙනේ මේ කුඩා හිමිවරු බලා කියා ගන්නේ පඩිකෙටුවැවේ සෝමසිරි හිමිය‍. උන්වහන්සේ ගේ උපරිම වෙහෙස මේ කුඩා හිමිවරුන් හට අඩුපාඩුවක් නොවන්නට වගබලා ගැනීම ය.තවමත් සාරානන්ද පිරිවෙනේ පහසුකම් මේ කුඩා දරුවන්ට ප්‍රමාණවත් නැත. ප්‍රධාන හිමිවරු දෙපළගේ උත්සාහයෙන් මේ නවාතැනේ හිමිවරුන්ට හා දරු පැටවුන්ට අවශ්‍යතා සම්පූර්ණ අඩුපාඩු එමට ඇත. උදව් උපකාර කළ යුතු අවස්ථා ඕනෑ තරම් ය.අඩුපාඩු‍කම් රැසක් මැද මේ ගමන ගිය ද මේ දුෂ්කර ගමේ දායකයන්ගෙන් ලැබෙන උදව් උපකාර උන්වහන්සේ සිහිපත් කරන්නේ කෘතඥතාපූර්වකව ය.ඇති හැකි හැම අයුරින් ම ගම්වැසියන් දායකයන් දානමාන ලබා දුන්න ද බොහෝ අවස්ථාවල හිමිවරු 40 ට මේ දානය ප්‍රමාණවත් නැත. එවැනි අවස්ථාවල අඩු පාඩු සපුරා ගන්නේ වත්ත පිටියේ සිටුවා ගත් එළවළු ආදියෙනි. පොල්, කුඹුරු ඉඩම් නොතිබුණ ද අක්කර 3 ක කුඩා ඉඩම තුළ මේ පොඩි හිමිවරුන් වගා කටයුතු කර ඇත්තේ මෙසේ තමන්ගේ අඩුපාඩු සම්පූර්ණ කර ගන්නට ය.කුඩා හිමිවරුන්ට සාරානන්ද පිරිවෙනේ ඉඩකඩ ප්‍රමාණවත් නැත. ප්‍රධාන හිමිවරුන් දායකයන්ගේ හා ආධාර උපකාර කරන්නන්ගේ ආධාරයෙන් නවාතැන් ටිකෙන් ටික ඉදිකිරීම් කළත් තවමත් එය අංගසම්පූර්ණ නැත. ‍භෞතික පහසුකම් ද ප්‍රමාණවත් නැත. ඇඳ, පුටු, මේස මෙන් ම මේ හිමිවරුන්ගේ අධ්‍යාපනයට අවශ්‍ය දේහි අඩුපාඩු ඇත. විවිධ අපහසුතා රැසක් මධ්‍යයේ කුඩා පුස්තකාලයක් තනා ගත්ත ද එයට අවශ්‍ය පොත්පත්හි හිඟතා ද පවතියි.අඩු පහසුකම් මධ්‍යයේ වුව ද මේ පිරිවෙනේ ගමේ දරුවන්ට ඉරුදින දහම් පාසල් පැවැත්වෙයි. පිරිවෙන දහම් පාසල ද පැවැත්වෙන්නේ පන්සලේ බණ මඩුවේ ය.නියං කාලයට ඉතාම දුෂ්කර මේ පළාතේ බොහෝ දෙනෙක් ජලය ලබාගත්තේ හුරුළු වැවෙනි‍. ජල දුෂ්කරතා ගමේ වැසියන්ට පමණක් නොව මේ කුඩා හිමිවරුන්ටත් නැතුවා නොවේ. ආධාර උපකාර මත නාන්නට ළිඳක් සාදා ජල නළ සහිත කරාමයක් සවි කර ඇතත් බොහෝ කුඩා හිමිවරු නාන්නට යන්නේ හුරුළු වැවට ය. ඔවුන්ගේ ජල නළ අවශ්‍යතා ද ඉදිරියේදී තවදුරටත් වැඩිදියුණු කරගත යුතු ය. ඒ සඳහා ද ආධාර උපකාර අවශ්‍යය.කෙනෙක් අගහිඟ මධ්‍යයේ වුව ද මේ කුඩා හිමිවරු සතුටින් කාලය ගත කරති. කෙළි දෙළෙන් වත්ත පිටිය දුව පැන අඹ ගෙඩියක් කඩාගෙන තොල ගෑව ද අද ඔවුන් ආරක්ෂිත ය. පැහැබර අනාගතයට උරුමකම් කියා ඇත. සාරානන්ද නායක හිමියන්ගේත්, සෝමසිරි හිමියන්ගේත් මඟ පෙන්වීම යටතේ මේ කුඩා හිමිවරු දැනටමත් ජයග්‍රහණ රැසක් අත්පත් කරගෙන ගමටම ආලෝකයක් ගෙන දී ඇත.2012 වසරේ ලංකාවේ පිරිවෙන් අතර සමස්ත ලංකා ජයග්‍රහණ 3 ක් ලබාදුන්නේ මේ කුඩා හිමිවරුය. මූලික පිරිවෙන් අතර චිත්‍ර, අත්අකුරු හා ගායනා පළමු ස්ථානය ගත්තේ මේ හිමිවරු ය. මේ වසරේ ද දිස්ත්‍රික් තරග ජයග්‍රහණ 2 ක් අත්පත් කරගැනීමට මේ කුඩා හිමිවරු සමත් වූහ.එසේ ම පසුගිය වසරේ උතුරු මැද පිරිවෙන් අතර ගණිත වැඩමුළුවෙන් පළමු ස්ථානයට පත්වූයේත් මෙහි කුඩා හිමිනමක් ය.මේ ජයග්‍රහණ හේතුවෙන් අද ශ්‍රී සාරානන්ද පිරිවෙන මහා පිරිවෙනක් වශයෙන් නම් කිරීමටත් එහි උසස් පෙළ දක්වා අධ්‍යාපන අවස්ථා උරුම කරදීමටත් අධ්‍යාපන අමාත්‍යාංශය තීරණය කර ඇත‍.මේ කුඩා හිමිවරු මේ සියලු ජයග්‍රහණ අත්පත් කරගත්තේ ඉතා අඩු පහසුකම් මධ්‍යයේ ය. නිවසේ කටුක පරිසරය ඔවුනට නොතිබුණත් පිරිවෙන තුළ අත්පත් කරගත යුතු අවශ්‍යතා එමට ය. උතුම් අරමුණක් වෙනුවෙන් ගමේ දරුවන්ට පිහිට වූ මොරතිහේ සාරානන්ද නායක හිමියන්ගේ උදාර අරමුණට උරදෙන්නට පරිත්‍යාග ශීලී ඔබට කාලය එළඹ ඇත.ගලෙන්බිඳුණුවැව පඩිකාරමඩුව ගමතුළ ම වැසීයාමට ඉ‍ඩ නොදී සමස්ත රටටම අපූරු ආදර්ශයක් ගෙන දුන් මේ පිරිවෙන රටට‍ම කියාදෙන්නේ අපූරු පාඩමකි. මේ කුඩා හිමිවරු 40 පමණක් සීමා නොවී තව තවත් එවන් නැති බැරි දෙමවුපියන්ගේ ළමයි දරුවන්ට අනාගතයක් උරුම කරදීම මේ නායක හිමිවරුන්ගේ අපේක්ෂාවය. ඒ සඳහා අධ්‍යාපන පහසුකම් මෙන් ම දාන මාන හෝ භෞතික පහසුකම් ලබාදීමට කැමැති අය වෙත්නම් පහත සඳහන් දුරකථන අංක හා සම්බන්ධ විය හැක. පඩිකාරමඩුව, නුවරඑළි කොළණියේ ශ්‍රී සාරානන්ද පිරිවෙන. 025 - 3778387 හෝ 0724298320.සුභාෂිණී ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af1309154</link>
    <topic>ගිලන් රථය පදවාගෙන ගිහින් ලෙඩා බේරාගත් අම්බලන්ගොඩ හිත හොඳ දොස්තර</topic>
    <author>ඡායාරූප හා විස්තරය</author>
    <content>‍ෙම් ප්‍රදේශයේ තිබෙන රෝහල් අතුරින් අම්බලන්ගොඩ දිසා ‍රෝහල දෙවැනි වන්නේ බලපිටිය මූලික රෝහලට පමණි. මෙයට වසර දහයකට පහළොවකට පෙර නේවාසික රෝගීන්ගෙන් මෙම රෝහල පිරී ඉතිරී ගියත් අද වන විට එවැනි තත්ත්වයක් නැත. එසේ වුවද බාහිර අංශයෙන් ප්‍රතිකාර ලබාගැනීමට දිනපතා පැමිණෙන රෝගීන්ගේ සංඛ්‍යාවේ අඩුවක් නම් දකින්නට නැත.ප්‍රදේශයේ දානපතියකු විසින් පරිත්‍යාග කරන ලද විශාල ඉඩමක මෙම රෝහලට අවශ්‍ය ගොඩනැඟිලි ඉදිකර තිබෙන්නේ ප්‍රදේශයේ දානපතියන්ගේ ධන පරිත්‍යාගයෙනි. ඒ මෙයට වසර හතළිස්පහකට පමණ ඉහතදීය.වර්තමානයේ මෙම දිසා රෝහලේ දිස්ත්‍රික් වෛද්‍ය නිලධාරියා ලෙස කටයුතු කරනු ලබන්නේ දොස්තර ප්‍රසන්න විජේසිංහ මහතාය.මේ වන විට වසර විස්සක සේවා කාලයක් පසුකොට ඇති විජේසිංහ මහතා ලංකාවේ විවිධ පළාත්වල සේවය කොට අත්දැකීම් රාශියක් ලබා ඇති හිත හොඳ වෛද්‍යවරයෙකි. ප්‍රසන්න විජේසිංහ මහතා හැර තවත් වෛද්‍යවරුන් අටදෙනෙක් ද හෙදියන් එකොළොස් දෙනෙක් ද මෙම රෝහලේ සේවයේ යෙදී සිටිති.ඉකුත් 11 වැනි දින පෙරවරු දහයට පමණ මෙම රෝහල වෙත රෝගියෙකු රැගෙන ආවේය. උදර ආබාධයකින් පෙළුණු එම රෝගියා පරීක්ෂා කළ වෛද්‍යවරයාගේ නිගමනය වූයේ රෝගියාට නේවාසික ප්‍රතිකාර ලබාදිය යුතුය යන්නය. ඒ අනුව රෝගියා අංක 12 දරන වාට්ටුවට ඇතුළුකොට ඔහුට අවශ්‍ය ප්‍රතිකාර ලබා දී තිබේ.මේ අතර සවස දෙකට පමණ රෝහලේ දිසා වෛද්‍ය නිලධාරි ප්‍රසන්න විජේසිංහ මහතාගේ දුරකථනය නාද වන්නට විය. ඒ දුරකථන පණිවුඩය ලැබුණේ වාට්ටු අංක 12 සේවයේ යෙදී සිටි වෛද්‍යවරියගෙනි. වෛද්‍යවරිය කියා සිටියේ වාට්ටු අංක 12 නේවාසිකව ප්‍රතිකාර ලබන එම්.එල්.ආනන්ද (59) නැමැති රෝගියාට අමාරු බවය.එසැණින් වාට්ටු අංක 12 වෙත ගිය විජේසිංහ දොස්තර මහතාට දැකගත හැකි වූයේ වාට්ටුවේ වැසිකිළිය දෙස සිට රෝහල් උපස්ථායකයකු හා තවත් කාන්තාවක් විසින් වත්තම් කරගෙන රෝගියාගේ ඇඳ වෙත රැගෙන ආ රෝගියා එක්විටම බිම දිගාවන බවය. රෝගියා වහා ඇඳ මතට ගත් පසු විජේසිංහ දොස්තර මහතා ඔහු පරීක්ෂා කර බැලුවේය. ඔහුට රෝහලින් ලබා දිය හැකි ප්‍රතිකාර වහා ලබා දුන්නේය. රෝගියා රෝහලට නුදුරින් පදිංචිකරුවකු නිසා ඔහුගේ ඥාතීන් මෙන්ම හිතවත්තු ද වහා රෝහල වෙත පැමිණියහ.“අනේ දොස්තර මහත්තයෝ ලෙඩාට අමාරුයි නේද? ලෙඩා කරාපිටියට හරි බලපිටියට හරි යවන්න. රෝගියාගේ බිරිය හා ඥාතීන් කීපදෙනෙක් වෛද්‍යවරයාගෙන් ඉල්ලා සිටියහ. රෝගියාට අවශ්‍ය ප්‍රතිකාර රෝහල් මට්ටමින් ලබාදුන් දිස්ත්‍රික් වෛද්‍ය නිලධාරියා රෝගියා බලපිටිය‍ රෝහල වෙත මාරු කිරීමට තීරණය කළේය.“මම ඒ වගේ තීරණයක් ගත්තේ රෝගියාගේ රෝගී තත්ත්වය අනුවයි. මම එහෙම නොකළ නම් රෝගියාගේ ජීවිතය ගැන වගකියන්න වන්නේ මටයි. ඒ නිසා බලපිටිය රෝහල වෙත යැවීමට කටයුතු කරන ලෙස රෝහලේ කාර්ය මණ්ඩලයට මා දන්වා සිටියා.”“ඊට මොහොතකට පසු ගිලන් රථයේ රියදුරා රෝහලේ නොමැති බව රෝහල් ‍ෙස්වකයින්ගෙන් මට දැනගන්නට ලැබුණා. දැන් කළ යුතු එකම දෙය රෝගියා රැගත් ගිලන්රථය මම පදවාගෙන යන එකයි කියල මට හිතුණ. මම ඒ බව ගාල්ල සෞඛ්‍ය සේවා අධ්‍යක්ෂ තැනට දන්වා ඊට අනුමැතිය ලබාගත්තා.ඒ සැණින් මම ලෙඩාව රැගෙන බලපිටිය රෝහල වෙත ගියා. ගිලන් රථයේ සහායකයාත්, හෙදියකුත්, රෝහලේ උපස්ථායකයකුත් ගිලන් රථයේ ගමන් කළා. ගිලන් රථය මා පදවාගෙන එනු දුටු බලපිටිය රෝහලේ සේවකයිනුත් පිටස්තර අයත් ගිලන් රථය අසළට පැමිණියා. එතැන සිටි සමහර අය තම දුරකථන කැමරාවලින් රූගත කරනු මා දුටුවා.මම ගිලන් රථය පදවාගෙන නැවත අම්බලන්ගොඩ රෝහලට යන විටත් මාධ්‍යවේදීන් කීප දෙනකු රෝහලට පැමිණ සිටියා යැයි දිස්ත්‍රික් වෛද්‍ය නිලධාරි ප්‍රසන්න විජේසිංහ මහතා මා සමඟ පැවසුවේය.අම්බලන්ගොඩ දිසා රෝහලේ වෛද්‍ය රසායනාගාර පහසුකම්, එක්ස්රේ හා ස්කෑන් ලබාගැනීම ආදී පහසුකම් නැති බවත් අලුත්ම ගිලන් රථයක් ඇති අතර ඒ සඳහා එක් ගිලන්රථ රියදුරෙක් සිටින බවත් දැනගන්නට ලැබුණි.මෙම ගිලන්රථ රියදුරා පැය විසිහතර පුරාම සේවයේ යොදවා සිටින අතර දිනකට පැය දහසයක් අතිකාල දීමනා ලබා දෙන බවත් ඔහුට නතරවී සිටීමට රෝහලේ පහසුකම් සලසා ඇති බවත් රෝහල් බලධාරීහු පැවසූහ.කෙසේ වෙතත් දිස්ත්‍රික් වෛද්‍ය නිලධාරි ප්‍රසන්න විජේසිංහ මහතා සිය තනතුර ගැන නොසලකා අසරණ රෝගියකුගේ ජීවිතය බේරා ගැනීම සඳහා ගත් මෙම ක්‍රියාමාර්ගය බොහෝ දෙනකුගේ ප්‍රසාදයට ලක්වී තිබේ. වෛද්‍යවරුන් බොහෝ දෙනකු හඳුන්වන්නේ දෙවිවරුන් හැටියටය. ඒ අතර අහිංසක රෝගීන් ගැන නොසලකා මුදල් ගැනම සිතන වෛද්‍යවරුන් ද අප සමාජයේ නැතිවා නොවේ. එවන් යුගයක වෛද්‍ය ප්‍රසන්න විජේසිංහ මහතා ආදර්ශවත් වෛද්‍යවරයෙකි.ඡායාරූප හා විස්තරයආර්.ඤාණදාසඅම්බලන්ගොඩ සමූහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af1309156</link>
    <topic>සිරියාවට ගහන්න ඇ‍මෙරිකාව බයයිද?</topic>
    <author>ටිරෝනි වෑවලගේ</author>
    <content>අරාබි වසන්තය උදාවූයේ කාගේ උවමනාවටදැයි අද මැද පෙරදිග ජනතාවම විමසති. ලිබියා‍වෙන් ගඩාෆි ඉවත් කෙරුණි. එහෙත් ලිබියාව අද තවමත් අස්ථාවරය. ඉරාකය හෝ ඇෆ්ගනිස්ථානය යහතින් සිටී යැයි පැවසිය හැක්කේ කාටද? සිරියාව ගැන කීමට ඇත්තේ ද එයමය.සිරියානු පවුල් පාලනයට එරෙහිව එරට ජනතාවගෙන් කිසියම් කොටසක් වීථි බසින්නේ අරාබි වසන්තයට සමගාමීවය. අරාබි වසන්තයට ගොදුරු වූ අනෙක් රටවල කැරළිකරුවන්ට ලැබුනා සේම මේ පාර්ශවයට ද ඇමෙරිකාවේ සහය ලැබුණි. මාස ගණනාවක් තිස්සේ සිරියාවේ පාලනයට එරෙහිව ගෙන ගිය විරෝධතාවන් උච්චතම අවස්ථාවට පත් වන්නේ එරට අහිංසක සිවිල් වැසියන් පිරිසකට විෂ වායූ ප්‍රහාරයක් එල්ල වීමෙනි. සැබවින්ම එම සිදුවීම අතිශයින් කනගාටුදායකය.විසි එක්වැනි සියවසේ ජීවත්වන ශිෂ්ටත්වයෙන් උපරිමයේයැයි පවසන මිනිස් වර්ගයා අතර සිදුවේ යැයි විශ්වාස කිරීමට ද අපහසු තරම් ම්ලේච්ඡය. එහෙත් එවැන්නක් සිදු විය. අහිංසකයන් මිය යද්දී චෝදනාව ප්‍රධාන වශයෙන්ම එරට රජයට එල්ල විය.එහෙත් සිරියානු රජය පැවසුවේ විෂ වායු ප්‍රහාර එල්ල කළේ තමන් නොව කැරලිකාර පාර්ශ්වය බවයි. කෙසේ වුවද මේ විෂ වායු ප්‍රහාරය සිරියාවට අත පොවන්නට අවස්ථාවක් උදා වන තුරු කල් මරමින් සිටි ඇමෙරිකාවට නම් අදාළ අවස්ථාව ලබා දුන්නේය. එහෙත් දැන් සිදුවෙමින් යන දේ අනුව නම් සිතන්නට වෙන්නේ සිරියාවට පහර දීම ඇමෙරිකාව සිතූ තරම් ලෙහෙසි පහසු නොවන බවයි.විෂ වායු ප්‍රහාරයේ අනුකම්පා උපදවන ඡායාරූප ලොව පුරා සැරිසරන විට ඇමෙරිකාවේ ජනාධිපති ඔබාමා හද සසල කරවන තරමේ අභීත ප්‍රකාශයක් කරමින් පැවසුවේ මෙබඳු ව්‍යසන සිදුවීමට ඉඩදී ඇස් කන් පියාගෙන සිටීමට තමන් කිසිසේත් සූදානම් නොමැති බවයි.සිරියාවට පහරදී අහිංසක ජනතාව බේරා ගන්නා බවට ද ඔහු වැඩිදුරටත් පවසා සිටියේ බළලා මල්ලෙන් එළියට ගනිමිනි. එහෙත් ඇෆ්ගනිස්ථානයේදී ඉරාකයේදී ඇමෙරිකානු රාජ්‍ය නායකත්වය ක්‍රියා කළ පටිපාටියේ කිසියම් වෙනසක් කරමින් මෙවර තමන් යුද මෙහෙයුම් වෙනුවෙන් සෙනෙට් සභාවේ මතය විමසා සිටින බව ඔබාමා පැවසුවේය.සෙනෙට් අනුමැතිය ලැබෙන්නේ නම් තමා යුද වදින බවද කිව්වේය. ඒ සමගම එක්සත් ජාතීන්ගේ සංවිධානයේ මහ ලේකම්වරයා ඔබාමා අනුමත කරමින් කීවේ සෙනේට් අනුමැතිය ලැබෙන්නේ නම් සිරියාවට පහර දීම වැරුද්දක් නොවන බවය.ඒ අනුව ලෝකයටම අණබෙර ගසමින් ඔබාමා සෙනේට් මණ්ඩල‍යේ අනුමැතිය විමසුවේය. වෙනදා නම් ඇමෙරිකා රාජ්‍ය නායකයා කළේ හමුදා මෙහෙයවා ඉන්පසු ව්‍යවස්ථාවට අනුව සෙනේට් අනුමැතිය විමසීමය.එහෙත් මෙවර ඔබාමා තමා ව්‍යවස්ථාවෙන් පිට නොයන බව තම විනිවිද භාවය යැයි සිතෙන අයුරින් ක්‍රියා කළේය. එහෙත් සැබවින්ම අපට නම් සිතෙන්නේ එය විනිවිද භාවය නොව ‍ඉස්සර තරම් තනිව රටකට පහර දීමේ චණ්ඩි කමක් ඇමෙරිකාවට නැතිවීම කියාය. එය සැබෑවක් වන්නේ ඇමෙරිකාව හුදකලා කරමින් වෙනදා ඇමරිකාව සමග යුද්ධයට එක්වෙන රටවල් රාශියක්ම මෙවර මග හැර යාමය.ඒ අතර ඇමෙරිකානු රාජ්‍ය ලේකම්වරයා යුරෝපය පුරා යමින් ඉල්ලා සිටියේ සිරියාවට පහර දීමට තමන්ට සහයෝගය ලබා දෙන ලෙසය. වෙනදා ඇමෙරිකාව කියන පරක්කුවෙන් සහය ලබා දුන් බොහෝ යුරෝපා රටවල් මෙවර නම් කල් මරමින් සිටින බව පැහැදිලිය. ඇතැම් රටවල් ඇමෙරිකානු ඉල්ලීම ප්‍රතික්ෂේප කර ඇති බවද කියවේ. ලෝකයේ ප්‍රධාන රටවල් විස්සක සහභාගීත්වය සහිත ජී 20 සමුළුවට කවදාවත් නැති තරම් උනන්දුවෙන් සහභාගී වූ ඔබාමා සමුළුව අවස්ථාවේ දී සිරියාව ප්‍රශ්නයක් කොට ගත්තේ පහර දීම සඳහා සෙසු රටවල සහය ලබා ගැනීමේ අරමුණ ඇතිවය. එහෙත් ඔබාමාට වූයේ ප්‍රතික්ෂේප වීමේ ලජ්ජාව විඳ දරා ගන්නටය.ජී 20 සමුළුවට සහභාගී වූ සෙසු රටවල් සිරියාවේ අර්බුදය යුද්ධයක් කරා යාමට හේතුවක් සේ දැක්කේ නැත. රාජ්‍ය ලේකම් ජෝන් කෙරී යුරෝපා සංගමයේ සහය පැතුවේය.වෙනදා ඇරයුම් ලැබීමටත් පෙර සහයට එන යුරෝපා සංගමය මෙවර පිළිතුරු දීමට කල් මරන්නේය.මෙලෙස සිරියාවට පහර දීම වෙනුවෙන් සෙසු රටවල ප්‍රතිචාර ධනාත්මක නොවන බව පෙනී යද්දී ඇමෙරිකා සෙනේට් මණ්ඩලය සිරියාවට පහර දීමේ ඔබාමාගේ යෝජනාව ප්‍රතික්ෂේප කරන්නේය. එහෙත් මේ ප්‍රතික්ෂේපය එක් අතකින් ඇමෙරිකාව ලජ්ජාවෙන් බේරා ගැනීමක් ලෙස අර්ථ දැක්විය හැකිය.සෙනේට් අනුමැතිය ලැබුණේ නම් දින හැටක් ඇතුලත සිරියාවට ප්‍රහාර එල්ල කිරීමට ඔබාමාට හැකිය. මීට පෙර නොයෙක් වාර්තාවලින් ප්‍රකාශ වූයේ පහර දීමට සෙනේට් අනුමැතිය නිසැකවම ලැබෙනු ඇති බවය. එහෙත් විදෙස් රටවල දුර්වල ප්‍රතිචාර හමුවේ සිරියාවට පහර දීම අනුමත වූයේ නැත. වෙනදාට හමුදා මෙහෙයවීමෙන් පසු අනුමැතිය ඉල්ලන ඇමෙරිකා රාජ්‍ය නායකත්වය වෙන රටවල අවි බ‍ලයෙන් සිරියාව ඇල්ලීමට ගත් උත්සාහය අත් හැර දැම්මේ යැයි සිතිය හැකිය.එක් අතකින් බලන විට මෙය වසර ගණනාවකට පසු ඇමෙරිකාව ලත් පරාජයකි. ලෝක පොලිස් කාරයා ලෙසට තමාවම පත් කර ගනිමින් චණ්ඩි පාට් දැමූ ඇමෙරිකාව දැන් ලොවට පෙන්වන්නේ බ්‍රිතාන්‍ය ඇතුළු සෙසු රටවල සහය නොමැතිව තනිව හමුදා මෙහෙයවීමට තරම් ශක්තියක් තමා සතුව නොමැති බව නොවේද?සිරියාව තුළ ගැටළු ඇති කොට එරට අස්ථාවර කර දැමීමට ඇමෙරිකාව උත්සාහ ගත් බවට සාක්ෂි ඕනෑ තරම්ය. පසුකාලීනව ප්‍රකාශ වූයේ සිරියානු රජය පමණක් නොව කැරළිකරුවන් සතුවද රසායනික අවි පවතින බවයි. මේ අවි කැරළිකරුවන්ට ලැබුණේ බ්‍රිතාන්‍ය සමාගමකින් බවද හෙළීදරව් විය. සතුරා නැසීමට ආසන්තම මිතුරාට අවි සැපයීම ඇමෙරිකා යුද ඉතිහාසයේ ඉතා සුලබ සංසිද්ධියකි. වෙනදා නම් මේ සියලු ගැට හරියට වැටෙන ඇති නමුදු සිරියානු ජනතාවගේ වාසනාවට මෙවර ඇ‍ෙ‍මරිකාව සාර්ථක වූයේ නැත.සිරියාවට ප්‍රහාර එල්ල කිරීමේ ඇමෙරිකානු ප්‍රයත්නය සම්බන්ධයෙන් රුසියාව මුල සිටම විරෝධය දැක්වීය.එහෙත් වඩාත් ප්‍රබල වූයේ ඉරානයෙන් සිරියාවට ඍජුවම ලැබුණු මිත්‍රශීලී සහයෝගයයි. ඇතැම් විට ඇමෙරිකාව සිරියාවට ප්‍රහාර එල්ල කළේ නම් ඉරානය ඇමරිකාවට ප්‍රහාර එල්ල කරන්නට වැඩි ඉඩක් පැවතුනි.ඉරාකය මෙන් සිරියාව හුදෙකලා ‍වන්නේ නැත. මේ ශක්තිමත් මිත්‍රයා නිසා දෝ ඇ‍ෙමරිකානු තර්ජන හමුවේ සිරියාව පවසා සිටියේ අපට ප්‍රහාර එල්ල වුව හොත් මියයාම හෝ සටන් වැදීම යන දෙකෙන් එකක් තෝරා ගන්නා බවයි. නිසැකවම අප සටන් වැදීම තෝරා ගන්නා බැවින් ඇ‍ෙමරිකාවටද නොසිතූ අමාරුකම්වලට මුහුණ දෙන්නට වනු ඇති බවයි.සිරියාවට පහර දීම සම්බන්ධයෙන් විරෝධය පළ කළ අනෙක් වැදගත්ම පාර්ශ්වය වූයේ ඇමෙරිකානු පොදු ජනතාවයි.අති බහුතරයකගේ තීන්දුව වූයේ තම රට යළිත් අන්‍ය දේශයක යුද්ධයකට පැටළිය යුතු නැති බවයි. සාම්ප්‍රදායික පාප් ධූරයේ වෙනසක් සලකුණු කරමින් සිටින වර්තමාන පාප් වහන්සේ ද සිරියාව සම්බන්ධයෙන් තම රැඩිකල් මතය ප්‍රකාශ කරමින් කියා සිටියේ කවුරු කිනම් අරමුණකින් යුද්ධයට පිවිසියද පීඩාවට පත් වන්නේ අසරණ ජනතාව බවයි. මෙය සිරියාවට පමණක් නොව ඇමෙරිකාවටද පොදු වන සනාතනික සත්‍යයක් නොවන්නේද?කෙසේ වුවද සිරියාවට අත පෙවීමේ ඔබාමා වෑයම මේ වන විට තාවකාලිකව නැවතී තිබේ.හෙට දිනයේ ඔහුගේ අරමුණු කිනම් අන්දමකින් හෙළි දරව් වේ දැයි ලෝකය සෙවිල්ලෙන් සිටිය යුතුය. ඒ අද සිරියාව මුහුණ දෙන තත්ත්වය හෙට දිනයේ වෙනත් ඕනෑම රටකට ද අත්විය හැකි බැවිනි.ටිරෝනි වෑවලගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af1309157</link>
    <topic>පකිස්ථාන කුඩු රජවරු තවමත් ක්‍රියාත්මකයි</topic>
    <author>අරුණි මුතුමලී</author>
    <content>‘ග්‍රීස් සමඟ කුඩු’ කී විට අපට ඇතිවන්නේ අයිස්ක්‍රීම් සමඟ පරාල ඇණ කියන තරම් ම නොගැළපෙන හැඟීමකි. නමුත් එවැනි දේ තම වාසිය සඳහා ගළපන්නට උත්සාහ කරන අය ද අප අතර ම සිටිති. එසේ නොගැළපෙන දේ ගළපන්නට ගොස් අග්නිදිග ආසියාවේ විශාලතම කුඩු ජාවාරමට හසුවූවන්ගේ කතාවයි මේ...මැද පෙරදිග රත් වූ වැලි කතරේ කාෂ්ටක බවට ලොකු පොඩිකම් වෙනසක් නොවී ය. පකිස්තානු ජාතික ඉංජිනේරුවරයකු වූ ජමාල් කාෂිෆ්ට මෙන් ම ශ්‍රී ලාංකික රියදුරකු වූ මොහොමඩ් කමිල්ට කුවේටයේ දැඩි අව්ව සැලැකුවේ එකම ආකාරයෙනි. රටත් තනතුරත් වෙනස් වුව ද තනි වූ කතරක තමන්ගේ බසින් කතා කරන්නට කෙනෙකු සිටීම ද මහත් අස්වැසිල්ලක් බව දෙදෙනාටම හැඟිනි. ජමාල් හා කමිල් ගජමිතුරන් බවට පත් වූයේ මෙසේ තෙල් නිධිවල සුවඳ පිරුණු වැලි කුණාටු මැදින් කෙම් බිමක් සොයා යන අතරතුරදී ය. 2005 දී පමණ ඇතිවූ මේ මිතු දම ඔවුන් සිය රැකියාවලින් මිදී සිය රටවල් බලා ආ පසු ද පැවතිණි.හරි හම්බ කරගත් මුදල ව්‍යාපාරයක් සඳහා ආයෝජනය කිරීම සුදුසු බව ඔවුහු ද සිතූහ. එය අන්තර්ජාතික මට්ටමෙන් සිදුවන්නේ නම් ලාභය ඉතා වැඩි ය. එනිසා ඉංජිනේරුවරයකු වූ ජමාල් යෝජනා කළ පරිදි කමිල් ‘රොහාන් ඉම්පෙක්ස්’ ශ්‍රී ලංකා ආයතනය කොළඹ 10, මාලිගාවත්ත දුම්රිය නිවාස සංකීර්ණයේ ටී - 30 දරන ස්ථානයේ ස්ථාපිත කළේ ඒ අනුව ය.2011 සිට වසර දෙකක් කිසිදු ව්‍යාපාරික කටයුත්තක් සිදු නොවුණු ආයතනයේ පළමු වැනි ම ගනුදෙනුව හා හා පුරා කියා සිදු කරන්නට යෙදුණේ ‘සදර්න් පවර්’ නම් නෞකාවෙන් APHU 6103229 අංකය දරන අඩි 40 ක කන්ටේනරයේ ප්ලාස්ටික් මැජික් බහාලුම් 360 ක් ප්ලාස්ටික් කැබිනට් 10 ක් පිඟන් මැටියෙන් තැනූ නාන කාමර කට්ටල 99 ක් හා කෘත්‍රිම ග්‍රීස් ටින් 17500 ක් ආනයනය කරමිනි.මේ භාණ්ඩ තොගය නිසි ලෙස ව්‍යාපාරික කටයුතුවල යෙදවීම කළ යුතු ආකාරය ගැන සාකච්ඡා කර ගැනීමට කමිල්ගේ හිතවත් පකිස්තානු ඉංජිනේරු මහතා වන ජමාල් කාෂිෆ් සිය භාෂා පරිවර්තකයා වන මොහොමඩ් බුහාරි මොහොමඩ් රිල්වාන් සහ තවත් පාකිස්තානු ව්‍යාපාරිකයකු වන සර්දාරි කාන් නැමැත්තකු සමඟ මරදානේ ෂාලිමා හෝටලයේ දින කීපයක් ලැඟුම් ගෙන සිටියේ ය.සර්දාරි කාන් යනු මේ පළමු භාණ්ඩ තොගය මෙරටට ආනයනය කිරීමේ මූලිකයා ය. ඔහු සිය සාකච්ඡා පවත්වා තිබුණේ නැව් භාණ්ඩ පැමිණි ජූලි 22 දාට මසකට පමණ පෙර සිට ය. ඒ කතා බහ නිම කොට සර්දාරි කාන් සිය මවුබිම වන පාකිස්ථානය බලා පිටව ගොස් ඇත්තේ සිය රාජකාරි පවත්වාගෙන යාමට වගකීම පැවරූ තවත් පුද්ගලයකු කමිල්ට හා කාෂිෆ්ට හඳුන්වා දුන් පසුව ය.මේ සියල්ල එසේ සිදුවන අතර ජූලි 03 වැනිදා රේගුවට රහස් තොරතුරක් ලැබුණේ අදාළ කන්ටේනරයේ සැකකටයුතු භාණ්ඩ ඇති බවටයි. ඒ අනුව රේගුවේ ආදායම් අධීක්ෂණ අංශයේ නිලධාරීහු වහා ක්‍රියාත්මක වූහ.“අපි කීවා වරාය අධිකාරියට අපේ අනුමැතිය නැතිව මේ කන්ටේනරය නිදහස් කරන්න එපා කියලා” රේගු ආදායම් අධීක්ෂණ අංශයේ අධ්‍යක්ෂ මාලි පියසේන මහතා කතාව ඇරඹුවේ ‍එසේ ය."මේ අතර පොලිස් මත්ද්‍රව්‍ය නාශක අංශයෙන් ජූලි 23 දා කීවා ඒ අයටත් මේ කන්ටේනරය පරීක්ෂා කරන්න අවශ්‍යයි කියලා. කන්ටේනරය ඔරුගොඩවත්ත බහාලුම් මධ්‍යස්ථානයේ තිබුණත් භාණ්ඩ ලබාගැනීමට අවශ්‍ය බලපත්‍ර ඉදිරිපත් කිරීම ප්‍රමාද වෙලයි තිබුණේ. ග්‍රීස් ආනයනයට අවශ්‍ය බලපත්‍රය ප්‍රමාද වන බව කීවාම අයිතිකරුවන් කීවා පෙට්‍රෝලියම්වලින් තනන ග්‍රීස්වලට මිස කෘත්‍රිම ග්‍රීස්වලට බලපත්‍ර අවශ්‍ය නෑ කියලා” ඔහු විස්තර කළේ ය.“පසුව අපි ගිය මාසේ 28 වැනිදා රේගු ප්‍රකාශන පත්‍රය දැම්මා. එදාම අදාළ අයට එන්න කියලා අපේ නිලධාරියකුගේ අධීක්ෂණය යටතේ කන්ටේනරය බලන්න කටයුතු යෙදුවා. අගෝස්තු 30 එය විවෘත කරන අවස්ථාවේදී පොලිස් මත්ද්‍රව්‍ය නාශක අංශයත් පරීක්ෂණ පැවැත්වූවා.”“මුල් ටින් කීපයේ තිබුණේ ග්‍රීස් විතරයි. නමුත් පසුව තමයි සොයාගත්තේ ටින් 1262 ක හෙරොයින් සඟවලා තිබුණ බව. ඒ ටින්වල පියනේ ‘P’ අකුර නිල් පාටට සටහන් කර තිබුණා. කිසිම විදිහකින් ඒ ටින්වලට දෙවනුව හෙරොයින් ඇතුළු කළා කියලා හිතන්න බැහැ. මොකද නිෂ්පාදන ක්‍රියාවලියේදීම ඒ ඇසුරුම් ක්‍රියාවලියත් සිදුවූ බව පැහැදිලිව පේනවා.”මාලි පියසේන මහතා එසේ පවසන අතර තවත් තොරතුරු එයට එක් කළේ එම අංශයේ ම රේගු අධිකාරි ජී.බී‍. ඥානරාජ් මහතා ය.“සොයාගත් මුළු හෙරොයින් ප්‍රමාණය කිලෝ ග්‍රෑම් 261 යි ග්‍රෑම් 292 ක්. එය තමයි කෝටි 261 ක් වටින්නේ. මේවා අයත් වෙන්නේ බ්‍රවුන් ෂුගර් කියන වර්ගයට. ඉතාම පිරිසුදු හෙරොයින් ඒ පාර්සල්වල තිබුණේ. ටින් එකක බර ග්‍රෑම් 500 යි. එයින් ග්‍රෑම් 300 ක් ග්‍රීස් අනිත් දෙසියය හෙරොයින්.ඒ කුඩු පැකට් එකක් එළියට ගත්තාම හරි සැරක් අපේ ඇඟට දැනුණා. ඒවායේ රසායන ද්‍රව්‍ය ඉතා සැරයි. කිසිම මිශ්‍ර කිරීමක් නැති සුපිරිසුදු හෙරොයින් එහි තිබුණේ.”එම හෙරොයින් ග්‍රීස් ටින් ඇසුරුම් කර ඇති බව සඳහන් වන්නේ ‘ෂා ඉන්ඩස්ට්‍රීස්’ අංක 301 තර්ඩ් ෆ්ලෝ බිල්ඩින්, ට්‍රේඩ් ඇවනියු, හසරාට් මොහානි රෝඩ් 74000 පකිස්තාන් යන ස්ථානයේ ය.ජමාල් කාෂිෆ්ගේ නිවෙස ද පිහිටා ඇත්තේ 323/ එෆ් 113 ඉස්ලාමාබාද් පාකිස්තාන් යන ලිපිනයේ බව ඔහුගේ බී.ඩී. 8203562 දරන ගුවන් බලපත්‍රයේ සඳහන් වෙයි.එහෙත් සර්දාරි කාන් කවුරුන්ද? ඔහු පකිස්තානයේ කොතැනක පදිංචිකරුවකු ද යන්න තවම අබිරහසකි. එසේ වුවත් නැව මෙරටට සේන්දු වූ පසු ඔහුගේ රාජකාරි පවරා ගොස් ඇත්තේ යාපනයේ සිට පැමිණි පුද්ගලයකුට බවට තොරතුරු ලැබී තිබේ.සැකකරුවන් වූ ජමාල් කාෂිෆ් සහ කමිල් මේ කන්ටේනරය විවෘත කළ පසුව ද හැසිරී ඇත්තේ තමන් කිසිත් නොදන්නා ලෙසයි. තුන්වැනි සැකකරු වූ කාෂිෆ්ගේ භාෂා පරිවර්තකයා වන 36 හැවිරිදි මොහොමඩ් බුහාරි මොහොමඩ් රිල්වාන් මේ වනවිට මුදා හැර ඇත. එහෙත් කමිල් හා කාෂිෆ් ගෙන් තවත් බොහෝ තොරතුරු හෙළි වන්නට ද ඉඩ තිබේ.මෙතෙක් අනාවරණය වී ඇති තොරතුරු අනුව ‘රොහාන් ඉමිපෙක්ස්’ නමට පමණක් ඇතිවූ ආයතනයකි. එහි ලිපිනය ලෙස ඇත්තේ දුම්රිය සේවකයකුවූ කමිල් ගේ පියාට දුම්රිය දෙපාර්තමේන්තුවෙන් ලබාදී ඇති නිල නිවසේ අංකයයි. ජමාල් කාෂිෆ් කුවේටයේ මෙන් ම කටාර් හි ද සේවය කළ අයෙකි. සර්දාරි කාන් නැමැත්තකු අදාළ කාලය ඇතුළත ශාලිමා හෝටලයේ ලැඟුම් ගත් බවට පොත්වල සටහන් වී තිබේ.මේ අතර තවත් සමහරු සැක පහළ කරන්නේ ගිනිකොන දිග ආසියාවේ විශාලතම කුඩු ජාවාරමට ඉන්දියානු පාතාලයකු වන ඩාවුඩ් ඊබ්‍රහිම් නැමැත්තා ගේ ද සම්බන්ධයක් ඇති බවටයි.මේ සියලු තොරතුරු මත පදනම්ව අන්තර්ජාතික වශයෙන් මත්ද්‍රව්‍ය ජාවාරම් පිළිබඳ අවධානයෙන් සිටීමට තානාපති කාර්යාල හා නියෝජිත ආයතන විශේෂ සූදානමකින් සිටින බව රේගු ආදායම් අධ්‍යක්ෂ මාලි පියසේන මහතා පැවසුවේ මේ වනවිට එම අන්තර්ජාතික ආයතනවල නිලධාරීන් සමඟ ද පැවැත්වූ සාකච්ඡා පිළිබඳ වාර්තා දක්වමිනි.පකිස්තානු ජාතික ඉන්ජිනේරුවකු යැයි කියාගන්නා ජමාල් කාෂිෆ් හා ඔහුගේ මිත්‍ර ශ්‍රී ලාංකික රියැදුරා වන මොහොමඩ් කමිල් පිළිබඳව මෙන් ම මේ වාර්තාගත කුඩු ජාවාරම් පිළිබඳ මාලිගාවත්ත මහේස්ත්‍රාත් අධිකරණය මඟින් නෛතික ක්‍රියාමාර්ග ගනු ඇත. සර්දාන් කාන්ගේ රාජකාරි පැවරූ යාපනයෙන් ආ අමුත්තා ගැන ද තොරතුරු සොයා ගැනීමට අවස්ථාවක් උදාවනු ඇත.එහෙත් සර්දාරි කාන්, ඩාවුඩ් ඊබ්‍රහිම් හෝ ඔවුන්ටත් උපදෙස් දෙන කුඩු පිළිබඳ මහමොළ කාරයින් සොයා ගන්නා තුරු ලෝකයේ තරුණ ජීවිත කී කෝටියක් කුඩු පට්ටම් වී යනු ඇත් ද?අරුණි මුතුමලීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af1309158</link>
    <topic>දේශපාලනයේදී ඇත්ත කියන්න ඕනෙ</topic>
    <author>මහින්ද අබේසුන්දර</author>
    <content>දේශපාලනඥයන්ට තැනට සුදුසු නුවණක් තිබිය යුතුය. තම ප්‍රතිවාදියා එල්ල කරන වාග් ප්‍රහාරයට ක්ෂණිකව පිළිතුරක් දිය හැකි වන්නේ එවැනි නුවණක් තිබුණොත් පමණි. දැන් සිටින දේශපාලනඥයන්ට නැත්තේද තැනට සුදුසු නුවණයි.අධිරාජ්‍ය විරෝධී සටනේදී ආචාර්ය ඇන්.ඇම්. පෙරේරා ඉන්දියාවට පැන ගියේය. එසේ පැන ගියේ අධිරාජ්‍ය විරෝධි සටනේදී සිර බත් කෑ පිලිප් - කොල්වින් ඇතුළු වාමාංශික නායකයන් සමඟය. ඉන්දියාවේදී ඔවුහු විවිධ නම්වලින් පෙනී සිටියහ. ඇන්.ඇම්. ඉන්දියාවේදී බැංකුවක රැකියාවක් කොට තම සගයන්ගේ විය හියදම් ද සොයා ගත්තේය.දිනක් ඇන්.ඇම්. ඉන්දියාවේදී දුම්රියක නැගී ගමන් කරමින් සිටියේය. එම දුම්රිය මැදිරියේ තරුණ වියේ කාන්තාවෝ දෙදෙනෙක් ද ගමන් ගත්හ. ඉදිරි දුම්රිය ස්ථානවලදී දුම්රිය මගීහු කඩින් කඩ බැස ගියහ. ඇන්.ඇම්. ගමන් කළ දුම්රිය මැදිරියේ අවසානයට ඉතිරි වූයේ ඇන්.ඇම්. සහ තරුණ කතුන් දෙදෙනා පමණි.ඇන්.ඇම්. කඩවසම්ය. ඕනෑම තරුණියක් වශී වන තරමේ ආකර්ෂණීය පෙනුමක් ඇන්.ඇම්. සතුවිය. අර තරුණියන් දෙදෙනා ඇන්.ඇම්. ළඟට පැමිණ මෙසේ කීහ.“ඔබ ළඟ සල්ලි තියෙනවා. ඒ බව අපට දැනුනා. කරුණාකර අපට මුදල් ටිකක් ඕන. මුදල් නොදුන්නොත් අපි ඊළඟ ස්ටේෂන් එකෙන් බැහැල අපට අඩන්තේට්ටම් කළ බවට දුම්රිය ස්ථානාධිපතිට පැමිණිලි කරනවා. එතකොට ඔහේ පොලීසියෙන් අල්ලගෙන යාවි.මේ කතාව අසාගෙන සිටි ඇන්.ඇම්. තැනට සුදුසු නුවණ පාවිච්චි කළේය. තමාගේ කන් දෙක නෑසෙන බව ඔහු ඉඟියෙන් කියා සිටියේය.කියන්න යමක් තිබේ නම් ඒ බව කොළයක ලියා දෙන ලෙස ඇන්.ඇම්. හස්ත මුද්‍රා භාෂාවෙන් කීවේය.“දැන් නම් අපේ වැඩේ හරි” යැයි සිතූ කතුන් දෙදෙනා අවශ්‍ය කාරණය කොළයක ලියා ඇන්.ඇම්. ට දුන්හ.“දැන් ඉතින් තුරුම්පුව මගේ අතේ. දැන් ඔය දෙන්නා ඊළඟ දුම්රියෙන් බැහැල යන්න. නැතිනම් මම පොලීසියට කියනවා ඔය දෙන්න මගෙන් මුදල් කොල්ල කන්න හැදුව කියලා.” ඇන්.ඇම්. කීවේය.මෙය ඇසූ කාන්තාවෝ දෙදෙනා ඊළඟ දුම්රිය පොළොන් බැස පසුපස නොබලා යන්නට ගියහ.වසර ගණනාවක් ම ඇන්.ඇම්. ගේ පෞද්ගලික ලේකම් තනතුරු දැරූ සේන ගුණසේකර ඇන්.ඇම්. ට දැක්වූයේ පුදුම ආදරයකි. ඇන්.ඇම්. පත්තරකාරයන්ගෙන් බේරා ගැනීමට සේන දැඩිව ක්‍රියා කළේය. ඔහු අපට කී කතාවක් සිහිපත් වෙයි.1970 දී ආචාර්ය ඇන්.ඇම්. පෙරේරා මුදල් ඇමැති ලෙස වැඩ භාර ගත්තේය. එක්තරා බැංකුවක කළමනාකාරියක් මුදල් අමාත්‍යාංශයට පැමිණ නව මුදල් ඇමැති ඇන්.ඇම්.ට සුබ පතා යන්නට ගියාය.ඇය ගිය පසු ඇන්.ඇම්. සේනට කතා කළේය.“තමුසෙ දන්නවද ඒ කවුද කියල” ඇන්.ඇම්. සේනගෙන් ඇසීය.“නෑ සර් මට මතක නෑ” සේන කීය.“මම මන්ත්‍රීවෙලා ඉද්දි අර කොටාරෝඩ් ගේ ගන්න මම බැංකු ලෝන් එකක් ඉල්ලුවා. එයා කෙලින්ම මගේ ඉල්ලීම ප්‍රතික්ෂේප කළා. එයා තමයි මුදල් ඇමැති වුණාම මට ඉස්සෙල්ලාම විෂ් කළේ.” එසේ කියූ ඇන්.ඇම්. සුපුරුදු කොක් හඬින් සිනාසුණේය.මන්ත්‍රී පදවියක් ගන්නට සුදුසුකම් තිබිය යුතුය. ඒ සුදුසුකම්වලට ඕලෙවල් - ඒලෙවල් අයිති නැත. උපාධියක් තිබුණත් වරදක් නැත. එහෙත් සෑම දේශපාලනඥයකු ම අවංක විය යුතුය. ජනතා ප්‍රසාදය දිනා ගැනීමේ දක්ෂතාව උපතින්ම තිබිය යුතුය.කෙනෙකු මන්ත්‍රී පදවියකට පත්කර ගැනීමට අවශ්‍ය සුදුසුකම් ගැන ජේ.ආර්. ජයවර්ධන යටියන්තොට පැවැති මැතිවරණ රැස්වීමකදී ප්‍රකාශ කළේය. එම රැස්වීම පැවැතියේ යටියන්තොටට එක්සත් ජාතික පක්ෂයෙන් තරග කරන වින්සන්ට් පෙරේරාට ආධාර පිණිසය. රැස්වීම සංවිධාන කර තිබුණේ ද වින්සන්ට් පෙරේරාගේ ආධාරකරුවෝය.“සහෝදරවරුනි, මන්ත්‍රීකමකට පත්වන්නට සුදුසුකම් තිබිය යුතුය. ඒ මොනවාද? අවංකකම, උගත්කම, මහජන ගෞරවය දිනාගෙන තිබීම, අල්ලස් ගැනීමෙන් තොරවීම ආදිය සුදුසුකම් හැටියට සඳහන් කරන්න ඕන. මේ යටියන්තොට ආසනයට පෙරේරල දෙන්නෙක් තරග කරනවා. ඒ පෙරේරල දෙන්නගෙන් මං කියපු සුදුසුකම් තියෙන පෙරේරාට තමුන්නාන්සේගේ ඡන්දය දෙන්න” ජේ.ආර්. එසේ කියද්දී විනසන්ට් පෙරේරා ජේ.ආර්. ට නොඇසෙන්නට අමු තිත්ත කුණු හරුපයෙන් බැන්නාලු. කෙසේ හෝ ඒ ඡන්දයෙන් ඇන්.ඇම්. දිනුවේය. ඇන්.ඇම්. අපරාජිත මන්ත්‍රීවරයෙකි.1970 ආණ්ඩුව බඩු මිල වැඩි කළේය. ඒ සියලු පවුවලට කර ගැහුවේ මුදල් ඇමැති ආචාර්ය ඇන්.ඇම්. ය. 1971 ජනතා විමුක්ති පෙරමුණේ කැරැල්ල ද ඇන්.ඇම්.ට අභියෝගයක් විය. ඔහු 1970 ආණ්ඩුවේ පවුකාරයා බවට පත්විය. වෙළෙඳ ඇමැති ටී.බී. ඉලංගරත්න පාන් මිල වැඩි කෙළේය. මිල වැඩි කිරීම ගැන ගුවන් විදුලියෙන් කරුණු පැහැදිලි කළේ ඇන්.ඇම්. ය. කර්මාන්ත ඇමැති තෙල් මිල වැඩි කළේය. හේතු කීවේ ඇන්.ඇම්. ය. සියලු දෝෂාරෝපණ ඇන්.ඇම්. ටය.“සහෝදරයා බඩු මිල වැඩි කළාම සහෝදරයා ඇයි කරුණු කියන්නේ? ඒක විෂය භාර ඇමැතිට භාර දෙන්න.” පාක්ෂිකයෙක් ඇන්.ඇම්. ට කීය.“සහෝදරයා දේශපාලනය අවංකව කරන්න ඕන. ජනතාවට ඇත්ත කියන්න ඕන. වසර 40 ක් අපරාජිතව සිටි ඇන්.ඇම්. 1977 දී පරාජයට පත්විය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af1309159</link>
    <topic>කුරුණෑගල කුමාරිගේ සවුදි වධකාගාරයෙන් බැට කෑ සාලියපුර සෙව්වන්දි</topic>
    <author>සුභද්‍රා දේශප්‍රිය</author>
    <content>සාලියපුර සෙව්වන්දි තම ජීවිතේ සුන්දරම අවදිය උදාවෙද්දී ඇයට ඔරොත්තු නොදෙන තරම් ජීවන බරක් කර පින්නා ගත් එකියකි. ඇගේ මව මීට වසර කිහිපයකට ඉහතදී දැඩි ලෙස රෝගාතුර වූවා ය. ගේ දොර ඉඩකඩම් සියල්ල විකුණා දමා ඔවුන් මවගේ ජීවිතය බේරා ගැනීමට ගත් උත්සාහය නිෂ්ඵල විය. සෙව්වන්දිගේ මව මෙලොව හැර යනවිට ඔවුන්ට ඉතිරි වී තිබුණේ ඇඳිවත පමණි. පාසල් වියේ පසු වූ පුංචි සෙව්වන්දියටත් රෝගීව සිටි පියාටත් මහමඟ ‍උරුම කරමින් අම්මා ඇය දමා ගියා ය.රෝගී පියාගේත් ඇගේත් ජීවන බරට උර දෙන්නට කිසිවෙක් සිටියේ නැත. සිටි එකම වැඩිමහල් සහෝදරියත් මෙලොව හැර ගොස් ය. දුක් කම්කටොලුවලින් ඇය අපමණ පීඩා වින්දා ය. ජීවිතේ සුන්දරම අවදිය ඉන්න හිටින්නට තැනක් නොමැති ඇයට තිබුණේ අනෙක් තරුණියන්ට තිබූ සිතුම් පැතුම් නොවේ.ඉන්න හිටින්නට තැනක් නැති පියාටත් ඇයටත් සාලියපුර පිහිටි පොල්වත්තක තිබූ කුඩා පැලේ තාවකාලික පදිංචි වීමට එහි හිමිකරු විසින් අවසර ලබාදුන්නේ ය. අවස්ථාවේ හැටියට සෙවණ ඇයට මහත් අස්වැසීමක් විය. හිසට සෙවණක් ලැබුණ ද එය තමන්ට හිමි නොවන බව දත් සෙව්වන්දිගේ එකම පැතුම වූයේ තමන්ට යැයි කියා නිවහනක් තනා ගැනීමටයි.රෝගාතුර පියාත් ඇයත් දුප්පත්කමේ පතුලටම වැටී තිබිණි. ඇගේ ඥාති හිතවතෙකු වූ අනුරාධපුර විජයපුර ප්‍රදේශයේ කාන්තාවන් විදේශගත කරන අයෙකු ඇයට නිවසක් ඉදිකර ගැනීමේ සිහිනය සැබෑ කරගැනීමට නම් විදේශ ගත විය යුතු බව පවසමින් ඇගේ හෙට දිනට බලාපොරොත්තුවක් ඇති කළේ ය.ඒ වනතෙක් ම අවුරුදු දහ අටක් සම්පූර්ණ නොවී තිබුණු සෙව්වන්දියට අවුරුදු 18 ක අයෙකුට හිමි ව්‍යාජ ලිපි ලේඛන පවා සකසා දී ඇයව රවටා විදේශගත කරන්නට සමත් විය. ඒ සඳහා ඒජන්සිකරුවන්ට රුපියල් පහළොස් දහසක මුදලක් ලැබුණු බවට තොරතුරු අනාවරණය කර ගත හැකි විය. දහසකුත් පැතුම් හදවතේ රදවාගෙන ඇය පසුගිය අගෝස්තු මාසයේ 14 වැනි දා සවුදි අරාබි රාජ්‍යයේ ගෘහ සේවිකාවක ලෙස මෙරටින් පිටත් වූවා ය.ඇගේ එකම බලාපොරොත්තුව නිවහනක් තනාගෙන ඇගේ රෝගී පියා සමඟ සතුටින් ජීවත්වීමයි. එහෙත් ඇගේ එම බලාපොරොත්තු සුනු විසුනු වී යන්නට ගත වූයේ ඉතා කෙටිකාලයකි. ඇය ලංකාවේ ගෙවූ දුක්බර ජීවිතයට වඩා වද වේදනා විඳින්න ඇයට සවුදි අරාබියාවේදී සිදුවිය. සෞදි අරාබියේ අගනුවර වන රියාද් හි වධකාගාරයක හාම්පුතුන්ගේ ක්‍රෑර වද හිංසාවලට ලක්ව බරපතළ ලෙස කායික හා මානසික පීඩාවන්ගෙන් රෝගීවී නැවතත් සිය රට බලා පැමිණියේ ඇය යළිත් ඇගේ අසරණ පියා සමඟ එදා සිටි අනුරාධපුර පැලට ම පැමිණියා ය.වචනවලට පෙරළා ගත නොහැකි වේදනාවකින් ඇය ඇගේ මළානික හඬ අවදි කළා ය.දින 21 ක පමණ කාලයක් අනේකවිධ දුක් වද බන්ධනයන්ට ලක්වූ එස්.පී. වත්සලා සෙව්වන්දි මෙනවිය ඇය මුහුණ දුන් බිහිසුණු අත්දැකීම් අප සමඟ ඉතා‍ අපහසුවෙන් පැවසුවා ය.‍මම රියාද් නුවරට 15 වෙනිදා ගියා. ඉන්පසුව රියාද් නුවර සිට පැය 8 ක් පමණ කාලයක් ගතකර, කාන්තාර ප්‍රදේශයක නිවසකට ආවා. ඒ නිවස දෙමහල් නිවසක්. වටපිටාවේ පේන්න තිබ්බේ තව ගෙවල් 3 ක් විතරයි. ඉමක් කොනක් නොපෙනෙන කාන්තාරයක තමයි මාව රැකියාවට ගෙනිච්ච නිවස පිහිටලා තිබ්බේ. නිවසේ වයසක කාන්තාවක් හා ළමයින් 12 දෙනෙක් සිටියා. පිරිමි හිටිය ගාණ කියන්න බෑ. එක එක වේලාවට එක එක මූණු දකිනවා.මම ගෙදරට ගියේ පැය ගණනාවක් නිරාහාරව ඉඳලා. ගියපු ගමන් මම කෑමට යමක් ඉල්ලුවා. නමුත් මට කිසිම කෑමක් දුන්නේ නෑ.‍ මුලු නිවසම අස්පස් කරන්න කිව්වා. දින 03 ක් පමණ නිරාහාරව සිටියේ. කෑම ඉල්ලුවාම මස් කට්ටකුයි, බත් දන්කුඩයි දුන්නා. මම කිව්වා මම ලංකාවේදීවත් කවදාවත් මෙහෙම කාලා නෑ කියලා. මෙහෙම කන්න දෙන්නේ බල්ලොන්ටනේ. මේක බල්ලොන්ට දීපල්ලා කියලා. ඒ ගෙදර තව ඉන්දුනීසියාවේ ගෑනු ළමයකුත් හිටියා. ඇය ඇගේ මවුරටට යන්න සූදානම් වෙමිනුයි සිටියේ. මාව ඒ නිවසට ගෙනල්ලා තිබ්බේ ඒ නිසයි.ඊට පස්සේ මම ගෙදර වැඩ කරමින් ඉද්දී ගෙදර කෙනෙක් මට කතා කළා. නමුත් මට දරුවන්ගේ සද්දේ නිසා ඇහුණේ නෑ. ඉන්පසු රියාද් නුවර ඉන්න ඒජන්සියේ (කැෆල්) බාබා ඇවිල්ලා මට කොස්සකින් හොඳටම ගැහුවා. මට ඇඳුම්වලම මළපහ වුණා. නැගිට ගන්නත් බැරුව ක්ලාන්තේ දාලා වැටුණා. ඉන්දුනිසියාවේ ගෑනු ළමයා තමයි මට ප්‍රතිකාර කරලා මාව නැගිට්ටුවේ. ඇඳුම් වල ගියපු මළපහ සියල්ල ඇය හේදුවා.පසුව බාබා මාව ටැක්සි එකකින් අරන් ගිහින් මඟදී බස් එකක දාගෙන රියාද් නුවර ඒජන්සියට අරන් ආවා. ඇවිල්ලා මාව ශ්‍රී ලංකාවේ ගෘහ සේවිකාවන් රඳවාගෙන සිටින කාමරයකට (වදකාගාරය) දැම්මා. ඒකේ ශ්‍රී ලංකාවේ විවිධ ප්‍රදේශවල කාන්තාවන් හිටියා. තුන් දෙනෙක් බාබාලා හම්බුවෙන්න හිටියේ. ඔවුන් මැදි වයසේ අය. ලැබෙන්න හිටපු දරුවන් අරාබිකාරයින්ගේ.වදකාගාර කාමරයේ අපි ඔක්කොම 24 දෙනෙක් හිටියා. කන්න දෙන්නේ නෑ. දවල් කෑම එක දෙන්නේ හවස 3 ට. රෑ කෑම එක දෙන්නේ පහුවදා පාන්දර 3 ට. කෑම එක දීලා ඉවර වුණ හැටියේ හවස 4 විතර ඒජන්සියේ දෙවෙනියා වශයෙන් ඉන්න (ෆාදර්) කියන පුද්ගලයා එ‍ෙතන්ට එනවා. ඇවිල්ලා කොහේ හරි තැනකට වැඩට යවන්න හදනවා. වැඩට යන්න බෑ අපිව ලංකා‍වට යවපල්ලා කිවුවම ගෑනුන්ට බිම දාගෙන ගහනවා.මම අරාබිකාරයෝ එක්ක එකට එක කියපු නිසා මට පුදුම විදිහට ගැහුවා. වැලි පුරවපු හෝස් එකකින් මට ගහපු වාර අනන්තයි. බාබාලා හම්බවෙන්න ඉන්න 3 දෙනා ම බිම දාගෙන තිරිසන්නු වගේ බඩවල් පාගනවා. ගුටි කෑම ඉවසන්නම බැරි තැන මම කිව්වා ආපසු එක පාරක් හරි ගෑනියෙක්ට ගැහුවොත් හැට්ට කට්ටක් අරගෙන කාමරේ තියන විදුලි කම්බියක් හිල් කරලා අපිත් මැරිලා තොපිත් අලු කරනවා කියලා. මේ නිසා පහර දීම ටිකක් අඩු වුණා.නමුත් වධකාගාරයට ආපු ගමන් ෆාදර් කියන මිනිහා මාව අල්ලගෙන මට පුදුම විදියට ගැහුවා. බිත්තියේ ඔළුව පස් පාරක් ඇන්නා. මං කිව්වා මරපන්. මැරුවට පස්සේ උඹ මාව යවන්න ඕන ලංකාවටනේ. ඒකත් මට සැපයි කියලා‍. ඊට පස්සේ කිව්වා ඇඳුම් ගලවපන් කියලා. මම කිව්වා උඹට ඕනනම්, ඇඳුම් ගලවගනින් කියලා. මේ රඳවා ගෙන ඉන්න කාන්තාවන් විවිධ පුද්ගලයන්ට මුදලට අලෙවි කරනවා. දවසක් මාවත් රුපියල් 25000 කට විකුණලා මිනිහෙක් එක්ක යන්න කිව්වා. මම කිව්වා තෝ සල්ලි ගත්තා නම් තෝම ඌත් එක්ක පල කියලා. මම කිව්වා උඹලා දවසට පස් පාරක් පොළොවේ ඔළුව ගගහ දෙවියෝ වැන්දට වැඩක් නෑ. මේවගේ අමානුෂික ක්‍රෑරකම් කරන තොපිට දෙයියෝ බලන්නේ නෑ කියලා.ලංකාවේ අයියා කෙනෙකුත් මේ ඒජන්සියේ වැඩ කරනවා. එයා පුළු පුළුවන් විදියට අපට උදව් කළා. කුරුණෑගල පැත්තේ කුමාරි කියන ගෑනු කෙනා තමයි මේ වධකාගාරය භාරව ඉන්නේ. ඒජන්සියේ අයිතිකාරයාගේ ගෙදර තියෙන්නේ මේ ස්ථානයේ ඉඳලා මීටර් 100 ක් පමණ දුරින්. මම සමහර දාට කුරුණෑගල ගෑනු කෙනෙක් එක්ක එහේ ගිහිල්ලා ඒ ගෙදර වැඩ කරලා අපි සියලු දෙනාටම කන්න කෑම අරගෙන ආවා.ඇගේ තාවකාලික නිවසමම හැමදෙනාටම කෑම කට කට හරි කැව්වා. බාබාලා හම්බ වෙන්න ඉන්න අය විවිධ කෑම කන්න ආශාවෙන් ඉන්නේ. සල්ලි එකතු කරලා කෑම ගෙනල්ලාඒ හැමෝටම කන්න දුන්නා. අපේ කාන්තාවෝ විශාල පිරිසක් පුදුම අපහසුතාවයකට පත් වෙලා ඉන්නේ. මාස 04 ක් විතර මේ කට්ටිය මේ වධකාගාරයේ හිරවෙලා. මුන් මට කොච්චර ගැහැව්වත් මං උන් ළඟ එක කඳුළක් හෙළුවේ නෑ. ෆාදර් කියන මිනිහා ගියාට පස්සේ මම ඇඩුවේ මට ගහපුවාගේ වේදනාවට නෙවෙයි. මේ වධකාගාරයේ හිටපු ගෑනුන්ට මුන් තිරිසන් විදිහට සලකන එක ගැන හිතලා. හිත වාවගන්න බැරුව. (ඇය හඬා‍ වැටේ...)නුවර, බදුල්ල වගේ ප්‍රදේශවල විශාල පිරිසක් මෙහි ඉන්නවා.‍ ඊට අමතරව වෙනම වධකාගාරයක සුඩානයේ කාන්තාවන් පිරිසකුත් ඉන්නවා. මාගේ වාසනාවකට වගේ මට දින 21 කින් පමණ ලංකාවට එන්න ලැබුණා. මම සතයක්වත් නැතුව ලංකාවට ආවේ. සාජා වලට ඇවිල්ලා පැය ගාණක් එහේ එයාර්පෝට් එකේ හිටියා. මට කන්න දෙයක් ගන්නවත් වතුර බෝතලයක් ගන්නවත් සල්ලි තිබ්බේ නෑ. මම ආපු ගුවන් යානයේ කෑම බීම ලබාගන්න මුදල් අවශ්‍යයි. මගේ ළඟ අඩුම තරමේ රුපියලක්වත් තිබ්බේ නෑ‍. නමුත් ගුවන් යානයේ හිටපු අයියා කෙනෙක් මගේ දුක තේරිලා මොනව හරි කෑමට ගන්න කියලා රියාල් 50 (රුපියල් 1500) ක් දුන්නා.මට ඉවසගන්න බැරි අපේ රටේ අහිංසක කාන්තාවෝ 23 ක් මේ වධකාගාරයේ දුක් විඳින එක ගැන. එයාලා අපේම අයනේ. (හඬා වැටෙයි...) ඔවුන් බේරාගන්න කටයුතු කරන්න කියලා මම බලධාරීන්ගෙන් ඉල්ලීමක් කරනවා. සවුදි අරාබියේ රියාද් අගනුවරදී දරුණු වධහිංසනයට ලක් වූ වත්සලා සෙව්වන්දි මෙනවිය මේ වනවිට දැඩි ලෙස රෝගාතුරව සිටින අතර, ඇය සම්බන්ධයෙන් විද්යුත් හා මුද්‍රිත මාධ්‍යවල පළවීමත් සමඟ විදේශ සේවා නියුක්ති කාර්යාලයේ නිලධාරීන් පිරිසක් පැමිණ ප්‍රතිකාර සඳහා රෝහල් ගත කිරීමට රැගෙන ගොස් ඇත. ඇය මේ වනවිට අනුරාධපුර ශික්ෂණ ‍රෝහලේ 04 වන වාට්ටුවේ නේවාසිකව ප්‍රතිකාර ලබමින් සිටී.ඇයට හරි හැටි කතා කර ගැනීමටවත් නොහැකිව සිටින අතර ඇගේ පාද, මුහුණට, කලවා, දණහිස්, උදරයට, හිසට දැඩි ලෙස පහරදී තලා දැමීම නිසා දැඩි ලෙසව කායික පීඩාවට ලක්ව සිටී. (ඇය විසින් වධකාගාරයේ පහරදීම්වලට පැමිණි ෆාදර් නැමැත්තාට සිංහලෙන් බැණ වැදුණු සියල්ල අරාබි බසට හරවා එහි සිටි ශ්‍රී ලාංකික සේවකයකු පැවසූ බව ද ඇය අප සමඟ පැවසුවා ය.මුදල් පසුපස පමණක් හඹායන විදේශ රැකියා ඒජන්සිකරුවන් තරුණියන් රවටා විදේශ ගත කර ඇති අවස්ථා අපි මීට පෙරත් දැක ඇත්තෙමු. මෙවැනි විදේශ රැකියා ඒජන්සි කරුවන් තවමත් නිදැල්ලේ සිටින අතර ඔවුන්ට තවමත් වැටබැඳී නැති බව අපට සෙව්වන්දිගේ සිදුවීමෙන් ද තහවුරුවේ. මෙවැනි ඛේදවාචකයන් තවදුරටත් අසරණ තරුණියන්ට උදානොවන්නට බලධාරීන් විසින් වගබලා ගත යුතු ය.සුභද්‍රා දේශප්‍රියඡායාරූප පසුබිම් කතාවබී.එච්. විජේසූරියඅනුරාධපුර මධ්‍යම විශේෂකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af13091510</link>
    <topic>ගුරුකමත් වෙදකමත් පින් සිතින් කළ පරමාදර්ශි පියතුමා</topic>
    <author>උපාලි සමරසිංහ</author>
    <content>සිංහල ජන සමාජයේ මතු නොව මුළු ලෝකයේම වන්දනීය පරමාදර්ශී චරිතය ගුරුවරයාය. පෙර රජ දවස දිසාපාමොක්වරුන් පාමුල බොහෝ බැලමෙහෙ කොට ශිල්ප ශාස්ත්‍ර උගත් රජ සිටුවරු පිළිබඳ අනාදිමත් කාලෙක පටන් කියවා ඇති අපේ ඇත්තන්ට බුදුන් මාපියන් හැරුණු විට සුවිශේෂ වන්නේ ද ගුරුවරයාය. තම දරුවන් පාසලට කට්ටි පිනූ විට දින ගණන් තක්සලාවට නොපැමිණි කල්හි ඒ පිළිබඳ සොයා බලන්නට ගුරුවරුන් ඒ දරුවන්ගේ ගම් බිම් පිරූ පුවත් ද අපි දනිමු. එහෙත් අද වන විට ඒ පරමාදර්ශි ගුරුවරයා අප අතරින් තුරන් වී ගොසිනි. ඉඳහිට තැනෙකින් දෙතැනකින් එබඳු උතුම් ගුරුවරුන් ගැන අසන්නට ලැබුණත් අද බොහෝ විට මාධ්‍ය හරහා එළිදරව් වන්නේ ගුරුකමට කිසිසේත් නො ගැළපෙන නරුමයන් ගැනය.එවන් ජන සමාජයක සිට පරමාදර්ශී බෙල්ජියම් ජාතික පියතුමකු ගේ පුවත මම ඔබට විදහා දක්වමි. එතුමන් සෙමනේරියට ගියේ පියතුමකු වීමට පමණක් නොව දෙවියන් වෙනුවෙන් මහ මෙහෙයක් අපේ රටේ ජනතාවට කරන්නටය. එහිදි එතුමන් තෝරා ගත්තේ දූ දරුවන්ට නැණ නුවණ අධ්‍යාපනය ලබාදීමේ මාර්ගයයි. අඩසිය වසකටත් වඩා අම්පිටිය රෝමානු කතෝලික පාසල එළිය කළ සුවහසක් වැඩදායි දරුවන් තැනූ ඔගස්ටින් බෙවර‍ට්ස් පියතුමා මේ මස 19 වන දා පනස්වෙනි සදානුස්මරණීය උපහාරය ලබයි.මට වෙනම කතාවක් කීමට තිබේ. එසේ තම ගුරු උතුමන්ට උපහාර පුදන සුවහසක් දරුවන් අතරින් කීර්තිමත් පරිපාලන නිලධරයකු දැන් මා අභිමුව සිටී.රාජ්‍ය ආයතන ගණනාවක සභාපති ධුර දරමින් අවසා‍නයේ කුරිරු යුද්ධය පැවති සමයේ උතුරු නැ‍ඟෙනහිර ආණ්ඩුකාරවරයා වශයෙන් ජාතීන් අතර සමාන ගරුත්වයක් ඇති කරන්නට තම දහදිය ශ්‍රමය කඳුළ කැප කළ එතුමා ජ්‍යෙෂ්ඨ පරිපාලන නිලධාරි ලයනල් ප්‍රනාන්දුය. බෙල්ජියම් ජාතික බෙවරට්ස් පියතුමා ගේ දර්ශනය අනුව තම ගමන් මඟ මෙහෙයවා ගන්නට යත්න දැරූ හෙතෙම තම ගුරුපියාණන් මෙසේ සිහිපත් කරයි.“අම්පිටිය කියන්නේ ඉතාම මනහර ගම්මානයක්. ඇළ දොළ වේළි කිරිහරක් බටු හරක් කුඹුරු ලියැදි මේ හැම දෙයින් ම සුන්දර වූ අම්පිටිය අව්‍යාජ ගැමියන්ගෙන් පිරි ගමක්. ඇත්තටම මේ ගම්මානයේ ජනගහනයත් එදා අඩුයි. 1948 දී මගේ පියා මාව අම්පිටිය රෝමානු කතෝලික පාසලට දැම්මා.මේ ඉස්කෝලෙ දෙමළ දරුවන් මුස්ලිම් දරුවන් වගේ ම සිංහල දරුවන් ද හිටියා. විදුහල්පති ෆාදර් ඔගස්ටින් බෙවරට්ස්. පුදුමාකාර මානව දයාවක් තිබ්බ කෙනෙක්. එතුමා බෙල්ජියමේ රාජකීය පවුලකින් පැවත එන බවක් අපට දැනගන්ඩ ලැබුණා. ඒත් කවදාවත් පියතුමා ඒ ගැන ප්‍රකාශ කරල නැහැ.පාසල ආරම්භ වන වෙලාවට විදුහලේ ගේට්ටුව ළඟ උදෑසන ම අපට දකින්නට තිබුණේ සුදු ලෝගුව හැදි මේ ප්‍රතාපවත් එහෙත් උපශාන්ත රූපය. මං ඒ ඉස්කෝලෙට එන කොට මට වයස දොළහක් පමණ ඇති. අපේ තාත්තා වාද්දුව පැත්තෙ කෙනෙක්. ව්‍යාපාරික කටයුතුවලට මැද මහනුවරට ආපු කාලෙ අම්පිටියෙ කුලී නිවාසෙ ඉන්නකොටයි මට මේ මහා සුන්දර චරිතය හමුවන්නෙ.පාසලට ඇතුළත් කරන දවසෙ මගේ හිසේ සිට පාදාන්තය දක්වා බැලූ පියතුමා ලොකු රෙජිස්ටර් පොතක් අරගෙන ලයනල් ප්‍රනාන්දු කියල ඒකෙ ලියල මට පුදුමාකාර ඔවදනක් දුන්නා. හැබැයි! ඒක කිව්වේ ඉංග්‍රිසියෙන්. පුතේ ලොකු මිනිහෙක් වෙනවා වගේම හොඳ මිනිහෙක් වෙයන්. ඒකෙ දැවටුණු සිංහල අරුත පුංචි මටත් වැටහුණා.එතුමා මගෙන් ප්‍රශ්න කිහිපයක් ඇහුවා. මට දැන් ඒ ප්‍රශ්න මතක නෑ. දැන් පරිපාලන ජීවිතයටත් අවුරුදු පනහ පිරිල ඉවරයිනෙ. මගේ උත්තර සාර්ථක නිසාදෝ How To WINS FRENDS AND INFLUENCED PEOPLE කියන පොත මගේ අතට දුන්නා. ඒක ලියල තිබුණෙ ඩේල් කානජී කියල දක්ෂ ලේඛකයෙක්. සාමාන්‍යයෙන් ලංකාවේ එතුමාගේ පොත් හරිම ජනප්‍රියයි. “සිත් ගැනීම” කියල පරිවර්තනයකුත් තියෙනවා. මේ පොත තමයි ෆාදර් මට මුලින්ම තිළිණ කළේ. මගේ පියා එම්.බී. ඩේවිඩ් ප්‍රනාන්දු. සුළු ව්‍යාපාරිකයෙක්.මගෙ අම්මටත් තාත්තාටත් ෆාදර්ට තරම් ලෝකායත දර්ශනය ගැන අවබෝධයක් නොතිබ්බත් ඒ අයත් ඩේල් කානජිගේ පොත ගැන උනන්දු කළේ ඒ සිදුවීමයි. ඊට පස්සෙ තාත්තා ‘සිංහල පාඨකයා’ නමින් කානජිගේ පරිවර්තන ඇතුළත් සඟරාවක් මගේ අතට පත්කළා මතකයි.අපේ ඉස්කෝලෙ සාමාන්‍යයෙන් ළමයි හාරසීයකට වඩා හිටියෙ නැහැ. කුඩා පන්තියෙ ඉඳන් ජ්‍යෙෂ්ඨ සහතික පත්‍ර විභාගය දක්වා පන්ති තිබුණා. සාමාන්‍යයෙන් පාසල් වේලාවේදී ඉස්කෝලෙ වටේ රවුම් දෙක තුනක් ම ගිහින් දරුවන් හැසිරෙන හැටි ගුරුවරුන් උගන්වන හැටි පියතුමා නිරීක්ෂණය කළා.වේවැල කෝට්එක අස්සේ හංගගෙන ළමයින්ට තළමින් තරවටු කරමින් යන ගුරුතුමාගේ දර්ශනය මං අපේ පියතුමාගෙන් දැක්කෙ නැහැ. උන් වහන්සේ කළේ වේවැලක් පාවිච්චි නොකර දයාබරිත වචනයෙන් ඕනෑම දඩබ්බර සිසුවෙක් අවනත කර ගැනීමයි. ඒක මං හොඳින් අත්දුටු දෙයක්. පාසලේ ඩෙස් පුටු කඩන ළමයින් සමඟ නිතර කලහ කරන ශිෂ්‍යයන් පවා ෆාදර් ඉදිරිපිට අහිංසක පූස් පැටව් මෙන් හිටියා.උන්වහන්සේ දරුවන් ගේ අධ්‍යාපනය හරියට කෙරෙනවාද කියන එක විතරක් නොවේ සොයා බැලුවේ. ළමයා තුළ බාහිර පරිචය කුසලතා ක්‍රීඩා කෞශල්‍යය නිර්මාණාත්මක ක්‍රියාකාරකම් ඇති කිරීමට එතුමා බොහෝ පියවර ගත්තා. කවරදාවත් බෞද්ධ මුස්ලිම් දරුවන්ට කතෝලික දහම වැළැදගන්න යැයි බල කළේ නැහැ. චැපල් නමින් හඳුන්වන කුඩා පල්ලියේ හෝ චර්ච් නමින් හඳුන්වන ලොකු පල්ලියේ ආගමික කටයුතුවලට වෙනත් ආගම්වල දරුවන් බලහත්කාර නමින් ගෙන ගියෙත් නැහැ. පාසල ආරම්භ කරන වේලාවට කතෝලික ළමයින් ඔරසන් කියන අවස්ථාවේ අනෙක් ළමයින්ට තම ආගම සිහි කරන්නට පියතුමා උපදෙස් දුන්නා.එතුමා විදුහල්පතිවරයෙක් පමණක් නොවේ. බටහිර වෛද්‍ය දැනුමක් තිබූ පියතුමෙක්. ඉස්කෝලෙ වෙනම තැනක් “සික් රූම්” නමින් කොටසක් තිබුණා. ඇදන් හතරක් පිරිසුදු ඇඳ ඇතිරිලි හා වෙනත් පහසුකම් සියල්ල එහි තිබුණා. අසනීප වූ දරුවන් තුවාල ඇති දරුවන් එහි නවතාගෙන පියතුමා ප්‍රතිකාර කළා.සමහරවිට මේ කටයුතුවලට සරසවි පිවිසුම් පෙළ පන්තියේ දරුවන් සහභාගි කර ගත්තා. අපි වුණත් චුට්ටක් ලෙඩ වුණහම මේකෙ නවතින්ඩ කැමතියි. මොකද චීස්, මාමයිට් බටර් තැවරූ පාන් පෙත්තක් දෙකක් අසනීප කාරයන්ට ලැබෙනවනේ. මේක පුදුම මානව දයාවක්. අර ලේ වැකුණු සැරව පිරුණ තුවාල ඒ පියතුමා අතින් ශුද්ධ කළා.ලයනල් ප්‍රනාන්දුකොටින්ම දරුවන්ට ආදරෙන් “වස්ති” කළ අවස්ථාත් තියෙනවා. එතුමා කළ කිසිදු කැපවීමක් සඳහා කිසිම දෙයක් බලාපොරොත්තු නොවුණු බව අපි හොඳින් දන්නවා. එතුමා සැලකුවේ ඒක දෙවියන්ට කරන මෙහෙයක් හැටියටයි. ළමා අපචාර අනවශ්‍ය ලිංගික සම්බන්ධතා මේවාට ෆාදර් බොහොම විරුද්ධ කෙනෙක්.ජාතීන් අතර සුහදතාව සමානාත්මතාව වගේ දේ පන්ති කාමරයෙන් ම පටන් ගන්න ෆාදර් අපට උදව් කළා. සිංහල දෙමළ මුස්ලිම් ළමයින් අතර හොඳ සංකලනයක් තිබුණ නිසාදෝ ඒ හැමෝම සමාන ගරුත්වයකින් සලකන්න අපි පුරුදු වුණා. එතුමාගේ දර්ශනය අනුව තමයි මං යාපනයේ දිසාපති කාලයේ දෙමළ මිනිසුන්ට වැඩ කළේ. 1993 දී සතුරුකොණ්ඩාන් කියන ගම්මානයේ සියයට අසූගණනක් හිටියේ වැන්දඹුවෝ.එල්ටීටීඊ ක්‍රියාකාරකම් හා ආරක්ෂක අංශ සමඟ ගැටුම්වලින් ඒ ගමේ මිනිස්සු සියයට අසූවක් පිරිමි මිය ගිහින්. ඒ අයට මරණ සහතික නැති හින්දා වන්දි ගෙවන්න පුළුවන් කමක් තිබුණෙත් නැහැ. එහෙත් පැහැදිලිවම මේ වැන්දඹුවන්ට ජීවත්වෙන්ඩ ක්‍රමයක් තිබ්බෙත් නැහැ. මං විශේෂ ප්‍රයෝගයක් පාවිච්චි කරලා ජනතාව අතරින් සාක්ෂි එකතු කරල පළාතේ විනිශ්චයකාරතුමා සමඟ එකතුවෙලා ඒ මිනිස්සුන්ට මරණ සහතික ලබාදීලා වන්දි මුදලුත් දුන්නා. මේ අපේ විදුහල්පතිතුමාගේ දර්ශනය.අපේ ෆාදර් වෙනම ඩෙන්ටල් ක්ලිනික් එකක් පැවැත්වුවා. පාසලේ හැම දරුවෙකුම මාස්පතා දත් ශුද්ධ කරගන්ඩ ඕනෑ. වෙනම සිලෝන් කැඩේට් බැටෑලියන් කියලා ශිෂ්‍ය භට කණ්ඩායම් හැදුවා. මාත් ඒකේ සාජන්ට් වගේ තනතුරු දැරුවා. ෆාදර්ට මේ මහමෙරක් වැඩ කරන්න සල්ලි ලැබුණු ක්‍රමය පල්ලිය හරහා විය යුතුයි.පාසල් ගාස්තු වශයෙන් රුපියල් 4.50 ක් අය කළා මතකයි. තාත්තා පසුකාලෙක ව්‍යාපාරවලින් ඇද වැටුණු නිසා මට ඒ රු. 4.50 ත් ගෙවන්ඩ අමාරු වුණා. ඒ වෙලාවේ මට උදව් ‍‍කළේ පාලම්කුඹුර මහත්මයා. එතුමාත් අනෙක් ගුරුවරුත් විදුහල්පති තුමාගේ දර්ශනය පිළිගත් අයයි. එක වතාවක් කැඩෙට් පෙළපාළියකට කොළඹ යන්න කළු බූට්ස් දෙකක් නැතිව මට උදව් කළේ මගේ මොරිස් ෆර්ඩිනැන්ඩු කියන යාළුවො. පාසලින් කාකි කමිසෙයි කාකි කලිසමයි. මේස් ආදිය ලැබුණත් කළු බූට්ස් තමන් විසින් ම හොයා ගන්ඩ සිදුවුණා.ෆාදර් ළමයින්ගෙ සෞඛ්‍ය ගැන විශේෂ උනන්දුවක් දැක්වූවා. ඔවුන් ගේ නියපොතු, කොණ්ඩය නිසි පරිදි කපා ඇද්දැයි සොයා බැලුවා. උන්වහන්සේ තමන්ගේ ඩෙන්ටල් ක්ලිනික් එකට සිසුවන් ගෙන්වලා ඔවුන්ගේ නරක දත් තමන් විසින් ම ගලවා දැමුවා. ඒ නිසා හැමෝ ම තමන්ගේ ඇඳුම ශරීරය මෙවලම් ආදිය ඉතාම පිරිසුදුව තියාගන්න උත්සාහ ගත්තා.ළමයින්ගේ නිර්මාණාත්මක චින්තනය අවදි කරන්ඩ චිත්‍ර ප්‍රදර්ශන සිනමා දැක්ම ආදියටත් උන්වහන්සේ‍ අපිව යොමු කළා. මං හිතන්නෙ මිලි මීටර් දහසයේ චිත්‍රපට පෙන්වන පොජෙක්ටර් එකක් මුලින්ම ගත්තෙ අපේ විදුහල්පති ෆාදර්. ඩේවිඩ් කොපර් ෆීල්ඩ්, කින් සොලමන්, චාල්ස් ඩිකන්ස්ගේ නවකතා ඇසුරින් හදපු චිත්‍රපට, චැප්ලින් චිත්‍රපට අපි බැලුවෙ ඒ පොජෙක්ටරයෙන්. චිත්‍රපට පිළිබඳව මගේ හැඟීම දියුණු කළෙත් ඒ ‍ෆාදර්. මං පරිපාලන නිලධාරියෙක් වෙන්න ඉස්සෙල්ලා නිහාල්සිංහ මහත්මයත් එක්ක පුංචි තිරනාටකයක් ලියා තිබෙනවා.අපි විදුහල්පති තුමාගේ තවත් සුවිශේෂි ගුණයක් මට මතක් වෙනවා. එතුමා තමයි අපේ පන්තිවලට පාසල් පරීක්ෂක වෙන්නෙත්. විදුහලේ වටේ යන ගමන් හිටි ගමන් පන්තියකට ගොඩ වෙලා එතුමා විනාඩි ගණනක පාඩමක් දරුවන්ට කියා දෙනවා. ඊළඟට ඒකෙන් ප්‍රශ්න අහනවා. ඒ විතරක් නෙමේ හරියට උත්තර දුන්න දරුවන්ට ෆාදර්ගෙන් තෑගිත් ලැබෙනවා. එතුමා අම්පිටිය රෝමානු කතෝලික පාසලට අඩසිය වසක් සේවය කළා. උන් වහන්සේ නමින් ඒ පාසල නම් කිරීමෙන් පමණක් ඒ සේවයට උපහාර දැක්විය යුතු නැහැ. උන්වහන්සේගේ දර්ශනය අප හැම තුළ ජීවමාන කළ යුතුයි.උපාලි සමරසිංහඡායාරූපසුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=af13091511</link>
    <topic>පෑදි දිය මෙන්</topic>
    <author>රංජිත් සියඹලාපිටිය</author>
    <content>හෙට අනිද්දා ආයෙත් ඡන්දයකි. එය ඉතා වැදගත්ය. ඡන්දය යනු ප්‍රජාතන්ත්‍රවාදයේ මුදන්මල්කඩ යැයි කීවාට වරදක් නැත. එය ජනතාවගේ පරම අයිතියයි. ඔවුන්ගේ ශක්තියයි. ඒ නිසාම බොහෝ පාලකයින්ගේ අකමැතිම වචනය වූයේ ඡන්දයයි. අපේ රටේ ද ඉස්සර පාලකයින් ඡන්ද සිතියම අකුලා දැමීමට විවිධ ආකාරයේ ගැට ගැසුවේ ඒ නිසාමය. හැබැයි අද තත්ත්වය ඊට වෙනස්ය. ඡන්ද නිසි කලට එයි. සමහර විට නිසි කලටත් පෙර එයි.ඒ ඇයිද කියා අපි සිතිය යුතුය. රජයේ යුතුකම් කොටස ඉටු වී ඇත. නැතහොත් අවංකව ඉටු කිරීමට උත්සාහ දරා ඇත. ඒ නිසා ජනතා මතය ස්වාධීනව සොයා බැලීමට කැමැතිය.අපේ වාගේ රටක රජයකින් ජනතාව බලාපොරොත්තු වන යුතුකම් කොටස් තුනකට බෙදිය හැක. ආරක්ෂාව, සුබසාධනය සහ සංවර්ධනය ලෙස එය සරලව වර්ග කළ හැක.දශක 3ක් තිස්සේ අපට නැතිව තිබුණේ ආරක්ෂාවයි. එය අද ලබා දී ඇත. ලෝකයේ කිසිතැනක නැති ආකාරයේ සුබසාධන රාජ්‍යයක උපරිම වගකීම ඉටු කිරීමට රජය හැම විටකම අසාමාන්‍ය උත්සායක් දරයි. සම්පූර්ණයෙන්ම නොමිලේ මූලික අධ්‍යාපනය ලබා දී, විශ්වවිද්‍යාල අධ්‍යාපනයත් ‍ෙනාමිලේ ලබා දී, ඉන් පිටවන සෑම උපාධිධාරියකුටම රජයේ රැකියා ලබා දෙන රටක් ලොව තව තිබේද? ඒ එකක් පමණි.සංවර්ධනය අතින් ගත හොත් කාලයක් සිහින සේ දුටු බොහෝ දේ අද ගමට මෙන්ම නගරයට ලැබෙමින් පවතී. එහි වෙනස පාට කණ්ණාඩිවලින් ආවරණය නොවූ සෑම ඇත්තන්ටම හඳුනා ගැනීමේ අපහසුවක් නැත.එය නිසාම ඡන්දයක් යනු රජයට තමන් ජනතාව වෙනුවෙන් කළ මහා යුතුකම් පිළිබඳ සම්මාන ලැබීමේ ‍ෙව්දිකාවයි. ජනතාවට ද රට බේරාගත් නායකත්වයට, රජයට කලගුණ සැලකීමට ලැබෙන අවස්ථාවයි. රටේ ප්‍රජාතන්ත්‍රවාදය පිළිබඳ හොඳම කැඩපතයි.ඡන්දය ඉල්ලා හඬාවැටෙන, විවිධ අවලාද නඟන, මහා ව්‍යාපෘතිවල ඉතා සුළු කුණු කසළ කැබිලි අල්ලාගෙන කොරහේ කිඹුලන් දකින්නට උත්සාහ කරන විපක්ෂයේ ඇත්තන්ගේ තරම ප්‍රායෝගිකව ජනතාව හොඳින් දනී. ඒ නිසා 21 වැනිදා ඔවුන් ලබා දෙන තීන්දුව පෑදි දිය මෙන් පැහැදිලිය.වර්තමානයේ ප්‍රජාතන්ත්‍රවාදය ලද ලොකුම ජයග්‍රහණයක් ලෙස මේ ඡන්දය ගැන අපට බැලිය හැක. උතුරු නැ‍ෙඟනහිර ප්‍රශ්නයට ප්‍රධාන විසඳුම ලෙස ගෙන ආ පළාත් සභා ක්‍රමයේ දී උතුරු පළාත වෙනමම පළාත් සභාවක් බවට පත්වීමෙන් පසුව ඡන්දය උරගා බල්නනට එහි ප්‍රධාන ඉලක්කය වූ උතුරට මෙතෙක් කිසි දවසක බැරි විය. අද ඒ පරම ප්‍රජාතන්ත්‍රීය අයිතිය උතුරේ වැසියාට ලබා දීමේ ජය ද මහින්ද චින්තනය සතුය.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=as1309151</link>
    <topic>හැමදාම අම්ම මට කළේ වෙනස්කම්</topic>
    <author>තව කොටසක් ලබන සතියේ</author>
    <content>හැමදාම අම්ම මට කළේ වෙනස්කම්1990 දශකයේ මුල්භාගයේ පුවත්පත් හා සඟරාවලට කවි හා කෙටිකතා ලියූ ශාන්ති දිසානායක 1996 රිචඩ් රාජිනි සමරු උලෙළේ දී ස්වාධීන සාහිත්‍ය උලෙළේ කවි කෙටිකතා ඉසව් ජයග්‍රහණය කළාය. ඇය උතුරු මැද කලා උලෙළේ දී වසර කීපයකදීම හොඳම නවකතාව ලෙස ජයග්‍රහණ අත්කර ගත්තාය.1998 දී අ‍ැගේ වරාමල් අත්පිටපතට ඩී.ආර්.විජේවර්ධන සම්මානය හිමිවූ අතර 1999 දී විද්‍යොදය සාහිත්‍ය සම්මානය ඇගේ වරාමල් නවකතාවට හිමිවිය. එය විය සිදුර නමින් පසුව ටෙලිනාට්‍යයට නැඟිණි. 2003 දී ඇය ලියූ සංග්‍රාමය නවකතාවට ස්වර්ණ පද්ම හා ගොඩගේ සම්මානය හිමි වූ අතර එය පසුව ධවල දූවිලි නමින් චිත්‍රපටයකට නැඟිණ.2012 ස්වර්ණ පුස්තක අවසන් වටයට ඇගේ පරඬැල් නවකතාව එක්වූ අතර අත්මි, දේදුන්න, හැන්දෑව, වර්ණ, ගිරිකුළ, නවකතා ටෙලිනාට්‍යවලට නැඟිණි. වාලුකා නමින් ඇය 2012 වසරේ රචනා කළ කෘතිය මෙවර ස්වර්ණ පුස්තක සඳහා දෙවැනි වටයේ පොත් දොළහ අතරට එක්විය.ද්වාර ඇගේ අලුත්ම නවකතාවයි. ඇගේ ප්‍රථම යොවුන් නවකතාව වන මුතුකුමාරි පසුගියදා එළිදැක්විණ. දිනමිණ බද්දරමල්ල අතිරේකයේ ඇය රචනා කරන කැදැල්ල නමැති තීරු ලිපිය කැදැල්ල නමින් ළඟදීම නිකුත්වේ.නිල් අහසේ සැරිසරන්නට පියාපත් නැතත් සත් පියුම් නොපිපි රළු පොළොව මතින් ජීවිතය දිනන්නට වෙර වීරිය වඩන්නී - හැන්දෑ අහස හැඩ කරන වලාකුළක රත් රෝස පැහැය දේදුන්නෙන් සොරාගත් තේ දැයි සිතන්නට ඉසිඹුවක් නොලත් යුවතිය වඩාත් යුහුසුළු වූවා ය‍.“ඉක්මන් කරන්න නදී”මැස්ම මතින් දෙනෙත ඉවතට නොගත් ලාලනී අණ කළේ නොරිස්සුම් හඬිනි. පැය ගණනාවක් තිස්සේ හිඳගෙන සිටීම නිසා රිදුම් දෙන කොන්ද ඇය මුවඟ සිනාව උදුරා ගත් සෙයකි.කුඩා දැරිය ඒ මේ අත හරවමින් මිමි ලබාගනිමින් ම නදී කෙටි බැම්ම මත හිඳගෙන පොතක් කියවන නැගණිය දෙස බැලුවා ය.“චූටි... ඔයා මේ ටික ලියන්නකෝ...” ඇය ඉල්ලා සිටියා ය.සුන්දර ආදර කතාවක අතරමංව හුන් චාපාට ඒ හඬ නොඇසිණ.“ඔය වැඩේට දෙන්නෙක් ඕනද නදී...?”ලාලනී හෙලූ බැල්මෙහි ගැබ්ව තිබුණේ අප්‍රසාදයකි.“නෑ අම්මේ මේ...”නදී මඳක් තැතනුවා ය.“කතාව නවත්තලා ‍ඕක ඉවර කරන්න. හේෂාදිට ගෙදර යන්නත් පරක්කු වෙනවනේ”නිදහසට කරුණු ගෙන හැර පෑම නවතාලූ යුවතිය සිය කාර්යය අවසන් කළා ය. එසේ වුව නිකරුණේ කල් මරණ නැගණියගෙන් සුළු හෝ උපකාරයක් ලබා ගැනීමට මව අකැමති මන්දැයි දිගින් දිගටම සිතුවා ය.ඒ නිසා ම කුඩා දැරිය සමුගන්නා හඬ නො ඇසුවා ය.“කන ඇහෙන්නෙ නැද්ද නදී?”ලාලනී ගේ රළු හඬ ඇසූ ඇය දැරියගේ සිනාබර මුහුණ දෙස බලා සිටියා පමණි.“මං යනව සුදු අක්කා...” යි කී ඇය මිදුලේ නවතා තිබූ බයිසිකලයට නැගුණා ය.“මෙයාට සුදු අක්කා කීවොත් ඉතිං අරයට කියන්න වෙන්නෙ රතු අක්කා කියල තමා” යි කී ලාලනී හඬ නඟා හිනහුණා ය. ඒ සිනාවට හවුල් නොවූ නදී මිමි සටහන් කරගන්නා පොත කුඩා මේසය මත තැබුවා ය.“බායි...”හේෂාණිගේ සමුගැන්මේ කෙළවරක් නැත්තා සේ ය.ඇය දෙස හැරී බැලූ නදී අතත් ඉහළට එසෙව්වේ යන්ත්‍රානුසාරයෙන් මෙනි.“පරිස්සමින් යන්න... හේෂාණි...” යි කීමට නම් ඇය අමතක නොකළා ය‍. පටුමඟ ඒ හැටි වාහන නැතත් කුඩා දැරිය පිළිබඳව ඇය බියට පත් වූවා ය.“ඔය පොඩ්ඩ දුරට?”යි දෙබැම ඉහළ නැංවූ ලාලනී“ඕවයින් තමා නදී ‍ඒ ළමයව රවට්ටගෙන තියෙන්නෙ... යි කීවේ සරදම් සිනාවකුත් එක්ක ය.“නෑ අම්මේ... මට නං බයයි... හේෂානි පුංචි ළමයෙක්නෙ...”“අද රෑට උයන්නෙ හෙම නැද්ද නදී...”ලාලනී ඇසුවේ නැවතත් මහන මැෂිම ක්‍රියාත්මක කරමිනි.“චූටි... යං...”නදී නැවතත් සිය නැගණිය දෙස බැලුවා ය.“අනේ මට බෑ...” යි දෙවුර හැකිළු චාපා බැම්ම මතින් බිමට බැස්සා ය.“ආයෙ ‍ඕකට දෙන්නෙක් ඕනද නදී...? ඔය හාල් ටිකක් රත් කරන එක මහ වැඩක් ද?”චාපා දිව දිගු කළා ය‍. රිදුණ සිත මුව'ඟ නැංවූ වචන සිරකරගත් නදී ගෙතුළට ගියා ය.“අම්මා ආදරේ චූටිට විතරයි... අම්මා මට ආදරේ නෑ...”ඒ සිතිවිල්ල අතිශයින් පීඩාකාරී විය. හැමදාමත් දැනෙන හැ‍ඟෙන මේ වෙනස නොතකා හිඳින්නට දරන්නා වූ වෑයම සුළු පටු නැත.දෙවන වරටත් උසස් පෙළ විභාගයට පෙනී සිටින්නට ඇයට උවමනා වුව ද “තාත්තාට තවත් වද දෙන්න එපා ළමයෝ” යි ලාලනී කියා සිටියේ අකාරුණික ලෙසිනි.“මං මේ ඇඳුම් මහල හොයන සොච්චමෙන් පුලුවන්ද දෙන්නෙකුට උගන්නන්න...?තාත්තට තමා නැහෙන්න වෙන්නෙ. මදැයි මෙච්චර කල් හරි මේ බර ඇද්දා...ලිපිකරුවෙකු ලෙස පියා ‍උපයන මුදල ප්‍රමාණවත් නොවන බව නදී දනියි.“තව පාරක් විභාගෙ කරන්න” යි ඔහු පෙරැත්ත කරද්දීත් ඇය” අනේ මට බෑ ආයෙත් පාඩම් කරන්නයි ක්ලාස් යන්නයි” යි ප්‍රතික්ෂේප කළේ සිතකින් නොවේ. අම්මා ගේ වචන බරැති කළු ගලක් මෙන් ඇගේ ළය රිදවා තිබූ බැවිනි.“ප්‍රතිඵල එනකං නිකං කාලෙ කන්න ඕන නෑ චූටි දුව... ඔයා ආයෙත් ක්ලාස් යන්න...” යි ලාලනී කී කල නදී විමතියට පත්වූවා ය.‍Óයං තං විබාගෙට ලියල ඉවර වුණා විතරයි... අම්මා මොනා කියනවද මන්දන්නෑ...” යි චාපා කෝපයෙන් කෑ ගැසුවා ය.“ඉතිං ඔයාමනෙ කීවේ ඉකෝන් පේපර් එක අමාරුයි කියල. කෝකටත් හොඳ නැද්ද ආයෙම ක්ලාස් යන එක...?කඳුළු පිරි දෑස සඟවා ගනිමින් නදී කෑම මේසයෙන් ඉවත් වූවා ය.“හැමදාම අම්ම මට කළේ වෙනස්කම්...” යි මුමුනමින් ඇය මුළුතැන්ගෙට වැදුණා ය.“ඇයි ඒ? නංගි මට වඩා ලස්සන ‍නිසා ද? මට වඩා සුදු නිසා ද...?” යි නොසිතා ඉන්නට ඇය අසමත් වූවා ය.“ඔය කොම්පියුටර් හරි ඉංග්‍ර‍ීසි කෝස් එකක් හරි කරනවනං හොඳ නැද්ද ලොකු දුව?”තාත්තාගේ සෙනෙහෙබර හඬින් දැල්වෙන බලාපොරොත්තු සිඳ බිඳ දමන්නට තරම් අම්මා අකාරුණික වන හැටි....!“ඔය සල්ලි කන කෝස් වගේ නෙමේ විමල් මෙයා මහන්න ඉගෙන ගත්තොත්...ඕවා කරා කියල ඇති වැඩක් නෑ... ඒ වගේ ද ඇඳුමක් කපන්න මහන්න ඉගෙන ගන්න එක... අනෙක් එක ඉතිං නොමිලෙම ඉගෙන ගත්තැහැකිනෙ... මටත් ලේසියි... මටත් දැන් තනියම මේ වැඩේ කරන්න බෑ... වැඩ වැඩියි...”පරිගණක හා ඉංග්‍රීසි පාඨමාලාවක් පිළිබඳව යුවතිය තුළ උපන් බලවත් ආශාව පිළිබඳව බිඳකුදු නොතැකූ ලාලනී හඬ නගා හිනැහුණා ය.“ගෑනු ළමයෙක් වුණාම ඇඳුමක් මහන්න දැනගන්න එක නම් කොච්චර හොඳ ද?” යි විමල් හිස සලයි...“ඒ වුණාට මං ආසයි තාත්තෙ කම්පියුටර් කෝස් එකක් කරන්න” යි කෑගසන්නට උවමනා වෙතත් ගොළුවන යුවතිය කඳුලක් සලන්නේ ද හොර රහසිනි.“නදී... තේ ටිකක් වක් කරන්නකෝ...”ලාලනී ගේ උස් හඬ ඇගේ මතකයට වැටකඩොළු බඳියි.“අම්මටත් පේන්නෙ මං විතරයි. උයන්නත් ඕන... තේ වත් කරන්නත් ඕන... ඇයි නංගිට බැරි ද තේ ටිකක් වත් කරන්න? යි කොඳුරමින් ඇය කේතලය ලිප තැබුවා ය.“තේ විතරද? කන්න මුකුත් නැද්ද?” යි ලාලනී අසන්නේ තේ කෝප්පය අතින් ගනිමිනි.“බිස්කට් ඉවරයි...” යි නදී උත්තර දෙන්නේ නොමනාපයෙනි.“බත් වේලපුවා තිබුණා නේද? අග්ගලා හදන්න තිබුණානේ. කොහෙද ඉතිං කම්මැලිකමට වඩා දෙයක් තියෙනවද? “අම්මාගේ ඒ දෝෂාරෝපණය කොතරම් අසාධාරණ දැයි නදී කල්පනා කළේ අඳුරුව ගිය මුහුණිනි. අග්ගලා හදන්නට තරම් වේලාවක් තමාට නොතිබූ බව ඇය අමතක කරන්නේ කෙලෙසද? ගවොම් කීපයකම බොත්තම් කාස මසන්නට ඇයට බොහෝ වෙලාවක් ගත විය. සාරි හැට්ටයක මැහුම් ගලවන්නට සිදුවිය. එවැනි කාරියක් කඩිමුඩියේ කළ නොහැක. ඉවසීමෙන් හා පරිස්සමින් කළ යුතු ය.“ඉඟුරු නේද අක්කි?”චාපා අසන්නේ සුරතල් ලෙසිනි. කෙටි කෙස් කලඹක් ටීෂර්ටය හා කොට කලිසමක් ඇය වෙත ගෙන එන්නේ කොලු පැටවෙකුගේ දඟකාර පෙනුමෙනි.“ආ... අමතක වුණා...”නදී අම්මා දෙස බලන්නේ අතකින් මුව වසා ගනිමිනි‍‍. ඉඟුරු කැබැල්ලක් තලා දැමීමට අමතක වූයේ සිත් තැවුල නිසා බව හෙළි කළ නොහැක.“ඔච්චරටම සිහි නැතිව කොහොමද නදී...? ඉඟුරු කෑල්ලක් තලල දැම්ම නම් කොච්චර රස ද තේ එක?ඊට වඩා රළු වදනක් අපේක්ෂාවෙන් හිස නවාගත් යුවතිය සැනසුම් සුසුමක් හෙළුවා ය.මහන මැෂිමේ රළු හඬ යටපත් කර දමමින් හාත්පස රැව් පිළිරැව් දුන් මිහිරි නාදයෙන් චාපා නොසන්සුන් වූවා ය.“චූන් පාන් ... යි කී ඇය “අනේ අම්මේ බනිස් ගමු” යි ඉල්ලා සිටියේ කුඩා දැරියක මෙනි.“හොඳටම හවස් වුණා චූටි දුව... දැන් බනිස් කාලා රෑට බත් කන්නෙ කොහොමද?”“අනේ අම්මේ ගමුකො...” යි පෙරැත්ත කරමින් ඇය අතක් දිගු කළා ය.“ඔය මේස ලාච්චුවේ සල්ලි ඇති...”නදී ගෙතුළට යාමට පයක් එසෙව්වා ය. රාත්‍රි ආහාරය පිසීමට පමා වූ බව සිතුවා ය.“හා... හා... ඔයා යන්න එපා... නදී යන්න...” යි ලාලනී කෑගැසුවේ පිම්මේ දිව යන චාපා දෙස බලමිනි. එහෙත් ඒ වචන සුළ‍‍ඟේ පාව ගියා පමණි. චාපා ගේට්ටුවෙන් පිටතට දිව ගොස් හමාර ය. මෙතන කට ඇරගෙන බලා ඉන්නෙ නැතුව ඔයත් යන්න නදී...” යි ලාලනී තරවටු කළේ කෝපයෙනි.තැවුල් සිත සොරා ගන්නා කඩිසරකම පිළිබඳව නොතැකූ නදී හෙමින් සීරුවේ පාරට ගියා ය. පාන් බනිස් පිරුණ කුඩා ලොරි රථය වෙතින් සුගන්ධයක් හමා ආවේ ය.තව කොටසක් ලබන සතියේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=as1309152</link>
    <topic>නිම්වළල්ල</topic>
    <author>සේමාලි කැල්ලපත  </author>
    <content>නිම්වළල්ල ගහට කොළට ආදරය කරන සැවොම ඒ ගහ කොළ මනාලෙස රැක බලාගනීම සඳහා ඒවාට නිසි කලට ජලය හා පොහොර යොදති.අලංකාරය පිණිස වවන තුරුගොමුවලද මල් හට නොගන්නා ශාකද හොඳින් වැඩීමට කප්පාදුවට ලක් කරන්නේ තවතවත් සරුවට වැඩීමටය.එංගලන්තයේ සෑම උද්‍යානයකම පාහේ ගස් කප්පාදුව ආරම්භ වන්නේ ග්‍රීෂ්ම ඍතුව අවසානයේ ගිම්හානය එළඹෙද්දීය.එහෙත් කපා හැඩ කළ ශාකවලින් සමන්විත ලොව විශාලතම උද්‍යානයේ නම් වාර්ෂික ශාක කප්පාදුව එතරම් ලෙහෙසි පහසු කටයුත්තක් නොවේ. එම උද්‍යානය පිහිටියේ එංගලන්තයේ කම්බ්‍රියා ප්‍රදේශයේ ලෙවන්ස් හෝල් නම් වන මහා විශාල මන්දිරය පිහිටි උද්‍යානයේය.‍වික්ටෝරියානු යුගයේ ගෘහ නිර්මාණ ශිල්පයෙන් සමන්විත වූ ලෙවන්ස්‍ හෝල් මන්දිරය වටාවූ මේ උද්‍යානය මහජනයා සඳහා විවෘත වූයේ 1694දීය. දෙස් විදෙස් සංචාරකයන්ගේ සිත් ඇදගත් මේ උද්‍යානයේ පිහිටි මන්දිරයේ ගැහැනියකගේ සහ බල්ලකුගේ අවතාර සැරිසරන බවටද ප්‍රසිද්ධය.ශාක කප්පාදු සමයත් සමඟම ‍උද්‍යානයේ සේවක පිරිස දිගු කලක් කාර්ය බහුල වෙති.ශාක කප්පාදුව සඳහා සේවක කණ්ඩායම් හතරක් සෑදී පැහැදී සිටිති. ඔවුනට මේ වාර්ෂික කප්පාදුව සඳහා ගතවන කාලය මාස හයකි. එය අනෙක් උද්‍යානවල ශාක කප්පාදුව තරම් ලෙහෙසි නොවන බව පැවසෙන්නේ එහෙයිනි.වසර 33ක් තිස්සේ කප්පාදු කරමින් අලංකාර හැඩතල අනුව පවත්වාගෙන ආ දැවැන්ත රුක් ගොමු හා ශාක 100කට අධික සංඛ්‍යාවක් මේ උද්‍යානයේ වෙයි. උද්‍යානය නරඹන්නන් සඳහා වසා තැබෙන බැවින් සේවකයෝ මේ මාසයේදී එහි කප්පාදු කටයුතු ආරම්භ කරති.ගස් 100ක් පමණ කප්පාදු කිරීමත් රුක්ගොමු නිසි හැඩතල අනුව පවත්වා ගැනීමත් ඔවුන්ගේ රාජකාරිය වෙයි. පැරැණි ගස් මෙන්ම අලුතින් රෝපණය කරන ගස්ද මෙහි වෙයි. උස් ශාක කප්පාදුව සඳහා බක්කිය සහිතව ඉහළට එසැවිය හැකි දොඹකරයක් උද්‍යානයේ ඇත්තේය. උද්‍යානයේ ඇති උසම ගස මහා කුඩය ලෙස හැඳින්වෙන්නේ එහි විහිදී ඇති අතු සහිත හැඩය නිසාය. උසින් අඩි 30ක් වන ‍ඒ ගස හැඩ ගැන්වීම ආරම්භ කර ඇත්තේ 1690දීය.සේමාලි කැල්ලපත  පේරූ රටේ ඇමසන් වනාන්තරයේ ටැම්බෝපාටා පර්යේෂණ මධ්‍යස්ථානය අසල පිහිටි ජලය නොරැ‍ඳෙන රෙදි කඩක මෙම අද්භූත දැල වැනි ස්වරූපය දක්නට ලැබුණේ එම ස්ථානයේ පර්යේෂණ කටයුතුවල යෙදී සිටි ‍ට්‍රෝයි ඇ‍ෙලක්සැන්ඩර් ය.මැද කණුවක් වැනි දෙයක් පිහිටි අතර ඒ වටා ආරක්ෂාවට වැටක් වැනි දෙයක් සවිකර ති‍බිණ. මුලින් ඔහුට සිතුණේ මකුළුවෙකුගේ හෝ මොත් ගනයේ සමනල් විශේෂයකගේ කොකුනයක් ලෙසටයි. එහෙත් ඒ අවට මේ අන්දමේ අද්භූත වස්තුන් රැසක් හමුවීම ඔහුට ප්‍රහේලිකාවක් විය.එම මධ්‍යස්ථානයේ සේවය කළ අනෙකුත් විද්‍යාඥයන්ට මේවා ප්‍රශ්නයක් විය.නිව්යෝක් නගරයේ පිහිටි ඇමෙරිකන් කෞතුකාගාරයේ මකුළුවන් පිළිබඳ විශේෂඥයකු වූ නෝමන් ප්ලැට්නික්ට ද එය කුමන සත්වයෙකුගේ නිර්මාණයක් ද යන්න සිතාගත නොහැකි විය.මෙම වැට මැද පවතින කණුවක් වැනි දෙය බිත්තර දැමීම සඳහා යොදා ගනු ලැබූ අතර ඒවා ආරක්ෂා කිරීම සඳහා හෝ එම ස්ථානය සනිටුහන් කිරීම සඳහා එම වැට සකස් කරන්නට ඇතැයි අනුමාන කරනු ලැබේ.කෙසේ වෙතත් මෙම අද්භූත වස්තුව මකුළු දැල් වැනි ද්‍රව්‍යයකින් තනා තිබීම තවත් විශේෂ ලක්ෂණයක් හැටියට ඇලෙක්සැන්ඩර් පෙන්වා දෙයි.මෙය තනා ඇත්තේ දැනට සොයා නොගත් කෘමි විශේෂයක් බවට ද අනුමාන කෙරේ.දැනට ඇමසන් වනාන්තරය තුළ තවමත් හඳුනානොගත් කෘමින් හා මකුළුවන් වැනි සත්තු වර්ග 25000 ක් පමණ වෙති.ඈත කඳු මුදුනක් කරා ළංවෙමින් සිටිය දී ඔබේ මෝටර් රථය හදිසියේ ක්‍රියා විරහිත වී තිරිංග සිඳී ගියහොත් ඔබ පත්වන්නේ කෙතරම් තැතිගැන්මකට ද? එහෙත් එහි සිටින සියල්ලන්ගේ ජීවිත අනතුරේ හෙළමින් රථය වේගයෙන් කඳු පල්ලමට ඇදී යනවා වෙනුවට ක්‍රමයෙන් එය කන්දේ ඉහළට ගමන් කරන්නට පටන් ගතහොත් ඔබට ඇතිවන්නේ කෙබඳු හැඟීමක් ද?අනපේක්ෂිත දේ සිදුවන මෙවැනි කඳුමතින් වැටී ඇති මාර්ගයක් මතුපිට ඔබ ජල බඳුනක් විසුරුවා හැරිය හොත් එම ජලය ද ගලායන්නේ කඳුගැටයේ ඉහළ සිට පහළට නොව පහළ සිට ඉහළටයි!මෙවන් සිදුවීම් කිසිසේත් ඇදහිය නොහැකි ඒවා ලෙස සිතුණත් මේ හා සමාන අත්දැකීම් ලැබිය හැකි අරුම පුදුම කඳු මුදුන් ඕස්ට්‍රේලියාව, චීනය, ඉන්දියාව, දකුණු අප්‍රිකාව, එංගලන්තය, ප්‍රංශය, ඇමෙරිකාව සහ කැනඩාව ආදී රටවල්වලින් වාර්තා වී ඇත. මේවායින් බොහොමයක් දක්නට ලැබෙන්නේ ඇමෙරිකාව ආශ්‍රිතවය. අද ඒවා සංචාරකයින් ඇදබැඳ තබාගන්නා ආකර්ෂණීය ස්ථාන බවට පත්ව තිබේ.මේ අසාමාන්‍ය කඳු ආශ්‍රිතව මෙවැනි ආශ්චර්යවත් දේ සිදුවන්නේ යම් අදෘශ්‍යමාන බලවේගයක් හෝ දේව හාස්කමක් නිසා යැයි ඇතැම්හු විශ්වාස කරති. සමහර ජනප්‍රවාදවලින් හෙළිවන්නේ මේ කඳුපල්ලම්වලින් අනතුරට ලක්ව මියගිය පුද්ගලයින්ගේ භූත ආත්ම වාහන ඉහළට තල්ලු කරමින් මගීන්ට ආරක්ෂාව සපයන බවයි. තවත් කෙනෙක් පවසන්නේ එම ස්ථානවල ඇති චුම්බක බලයේ හෝ ගුරුත්ව බලයේ ඇති යම් සුවිශේෂීතාවයක් නිසා මෙවැනි දේ සිදුවන බවකි. මෙවැනි තැන් විස්මිත කඳු, ගුරුත්ව කඳු, චුම්බක කඳු ආදී නම්වලින් හඳුන්වන්නේ ඒ නිසා විය යුතුය.මීට අමතරව ගුරුත්ව බලයේ අසාමාන්‍ය හැසිරීම් පෙන්වන විස්මිත ස්ථාන ගණනාවක්ම ලෝකයේ විවිධ රටවල දකින්නට ලැබේ. කැලිෆෝර්නියාවේ සැන්ටා කෘස්හි පිහිටි “Mistery spot” මෙවන් එක් ස්ථානයකි.මේ ස්ථානයට ගොස් ඔබ සෘජුව හිට ගැනීමට කෙතරම් උත්සාහ කළත් ඔබේ ශරීරය පිහිටන්නේ පය ගසා සිටින පොළවට ලම්බකව නොව, ඊට අංශක ගණනාවකින් ආනතවයි. සාමාන්‍ය තැනක නම් ඔබ මෙවැනිම ආනතයකින් හිටගැනීමට තැත් කළොත් නොඅනුමානවම බිම ඇද වැටෙනු ඇත. මෙවැනි තැනක ලඹයක් එල්ලුවහොත් එය ද පිහිටන්නේ පොළවට ලම්බකව නොව ආනතියක් ඇතිවය!මේ ස්ථානයේ ඇලයට තබන ලද පිහිල්ලක් මතට ජලය වත්කළ හොත් එම ජලය ගලායන්නේ පිහිල්ලේ පහළට නොව ඉහළටයි. මේ අයුරින් ම ආනතව තැබූ ලෑල්ලක් මත ටෙනිස් බෝලයක් තැබුවහොත් එය ද පෙරළීයන්නේ ලෑල්ල දිගේ පහළට නොව ඉහළටයි!මේ හ‍ැ‍ෙරන්නට මෙහි ඇති එක්තරා ස්ථානයකදී ඔබ යම් අයෙකුට වඩා උසින් වැඩි ලෙස පෙනුණත් ඔබ දෙදෙනා එම ස්ථාන මාරු කළ විට ඔබ අනෙකාට වඩා උසින් අඩුවී පෙනෙනු ඇත.මා මුලින් සඳහන් කළ කඳු මුදුන් හැරෙන්නට අනෙක් බොහෝ ස්ථාන පිහිටා ඇත්තේ නිවෙස් ආශ්‍රිතවය. නිවැරදිව කිවහොත් සැලසුම් සහගතව ඉදි කළ ‘මායා මන්දිර’ තුළය. මේ කුඩා ගොඩනැඟිලි ඉදිකොට ඇත්තේ නිවැරදිව තිරස් පොළොවක් මත නොව හැබෑ තිරස් අක්ෂයට ආනතව සකස් කළ ව්‍යාජ පොළවක් මතයි. ඒවායේ බිත්ති හා පියැස්ස ඇලවුණු පොළවට අනුරූප ලෙස සකසා ඇත. ඒ තුළ සිටින්නෙකුට අවට ගහ කොළ ද හොඳින් නොපෙනෙන නිසා නිවැරදි ක්ෂිතිජයක් ගැන හැඟීමක් ඇති නොවේ.අප දෑස් වසා සිටින විට කණෙහි කර්ණලින්ද උපකරණයෙන් හා සන්ධිවල ඇති පීඩනය ප්‍රතිග්‍රාහකවලින් මොළයට ගෙන එන සංඥා මඟින් අපේ ශරීරයේ පිහිටීම පිළිබඳව අවබෝධයක් ලැබේ. නමුත් දෑස් හැර සිටින විට, ශරිරයේ පිහිටීම පිළිබඳව හැඟීමක් ඇතිකරලීමට වඩාත් බලපාන්නේ දෘෂ්ටියයි. ඔබේ ශරීරය පිහිටන්නේ සෘජුව ද ඇලව ද යන්න එවන් විටෙක ඔබට හැ‍ඟෙන්නේ ඔබ අවට දකින දේට සාපේක්ෂිතවය. මේ නිසා පෙර සඳහන් කළ ඊනියා විස්මිත ස්ථානවල ඔබ දකින පිහිටීම් අනුව ඔබට හැ‍ඟෙන්නේ ඔබේ ශරීරය ආනතව තිබෙන බවකි. උසෙහි වෙනස ඇති වන්නේ ද පසුබිමෙහි ඇති දේවල් මඟින් ඇති කරන දෘෂ්ටි මායාවක් නිසාය.‘මායා මන්දිර’ මෙන් නොව සියලුම ‘විස්මිත කඳුමුදුන්’ ඇත්තේ විවෘත ස්වාභාවික පරිසරවලයි. එහෙත් ඒවායේ ඇති තුරුලතා හා භූ විෂමතාවයන් ඔබට ලබාදෙන්නේ එම ස්ථාන පිළිබඳව නිවැරදිව ප්‍රතිරූපයක් නොවේ. සත්‍යවශයෙන්ම පහළට විහිදී යන මාර්ගයක් ඔබට පෙනෙන්නේ ඉහළට ගමන් කරන මාර්ගයක් ලෙසය. නිවැරදි ලෙස උස නිර්ණය කළ මෙවැනි සෑම ස්ථානයකදීම දැනගන්නට ලැබී ඇත්තේ ඉහළ යයි පෙනෙන ස්ථානවලට වඩා පහළ යැයි පෙනෙන ස්ථාන උසින් වැඩි බවයි.මේ නිසා තිරිංග මුදාහල විට ඔබේ රථය කඳු මුදුනට ඇදීයනවා යැයි ඔබට සිතුණත් එය සැබැවින්ම ගමන් කරන්නේ කන්දේ ඉහළ සිට පහළටයි. මෙම කඳු මුදුන්වලදී ජලය ගලන්නේද ඔබට පෙනෙන පරිදි පහළ සිට ඉහළට නොව ඉහළ සිට පහළටයි. ඒ නිසා මේ විස්මිත සිදුවීම සියල්ල ඔබේ සිත රවටන දෘෂ්ටි මායා පමණි.මුනිදාස වංශ  හිට්ලර් නම්වූ ඒ මහා ආඥාදායකයා පිළිබඳව ඔබ නොදන්නා කරුණු බොහෝය. ඔහු කිසි දිනෙක සිය ශරීරය සුවඳ කරන්නට සුවඳ විලවුන් ගැල්වූයේ නැත. කොතරම් ග්‍රීෂ්මයක් තිබුණත් මිනිසුන් ඉදිරියේ සිය කබාය ගැලවූයේ නැත.1923 දී ඔහුගේ මාධ්‍ය ලේකම්වරයා හිට්ලර්ගේ සංකේතය ලෙස සැලකෙන සුවිශේෂ උඩු රැවුල කැපීමට යෝජනා කළත් ඔහු ඊට අකමැති විය. “ඒ ගැන ඔබ පසුතැවෙන්න එපා. මෙය දවසක මහත්වරුන්ගේ මෝස්තරයක් වේවි.” හිට්ලර් කීය. එය එසේම සිදුවිය.අනෙක් අය සමඟ ආහාර ගනිද්දි පමණක් ඔහු ඔවුන් සමඟ සමාජ තොරතුරු කතා කළ ද ඉන් පැය දෙකකට පසුව ඔහු කතා කළේ තමා ගැනමය. ඔහු ආගිය තොරතුරු කළ වීරකම් ඒ කතාවලට ඇතුළත් විය.වැග්නර් නම් වූ මුද්‍රා නාට්‍ය ශිල්පියාගේ මුද්‍රා නාට්‍ය ගැන කතා කරන්නට පටන්ගත් විට ඔහුට කිසිවෙකු බාධා නොකරන අතර ඔහු ප්‍රේක්ෂකයන් නිදා වැටෙන තුරුම කතා කළේය.ඇඩොල්ෆ් හිට්ලර් නම් වූ ආඥාදායකයා කිසි විටෙක ක්‍රීඩා ගැන උනන්දුවක් දැක්වූ අයෙකු නොවීය. කිසිදු ශාරීරික අභ්‍යාසයක නොයෙදුණු ඔහු කළේ ඉඳහිට ඇවිදීම පමණකි.ඔහු නිතරම එකම තාලයක් සිවුරුහන් බාමින් කාමරයේ එහාට මෙහාට සක්මන් කළේ වැඩක් නොමැති අවස්ථාවලය.හිට්ලර්ගේ අත්අකුරු ඉතා ලස්සනය. කාන්තාවක ගේ අත්අකුරු මෙන් ලස්සන ඒ අත්අකුරු දෙස බලා මනෝ විද්‍යාඥ කාල් ජුංග් කීයේ ඔහු ස්ත්‍රී හැසිරීම් රටා ඇති පුද්ගලයෙකු බවය.හිට්ලර්ගේ ඉතා ජනප්‍රිය විනෝදාංශයක් වූයේ සර්කස් නැරඹිමයි. එපමණක් නොව ඔහු දක්ෂ සර්කස් ශිල්පීන් ශිල්පිනියන්ට චොකලට් හා මල් කලඹ ප්‍රදානය කළේය.චිත්‍රපට නැරැඹීමට ප්‍රිය කළ ඔහු සෑම රාත්‍රියකම විදේශීය චිත්‍රපට නැරඹුවේ සිය පෞද්ගලික සිනමා ශාලාවේදීය. විකට නාට්‍ය ප්‍රිය කළ ඔහු ඒ සඳහා යුදෙව් නළුවන් ද තෝරාගත්තේ ය.තරුණ කාලයේ දී චිත්‍ර ශිල්පියෙකු වූ හිට්ලර් 1908 දී සිය මව පියයුරු පිළිකාවකින් මියගිය පසුව සිය මිත්‍ර ඇඳි තැපැල් පත් විකුණමින් වියානා නුවර වීදිවල සැරිසැරිය.යුදෙව්වන්ට දැඩි ලෙස වෛර කළ ඔහු තමන් අයිති ආර්ය ජාතියට යැයි උදම් විය.දයා ඩී. ෆොන්සේකා  බකිංහැම් රාජකීය මාලිග‍ා ඉතිහාසයේ පළමු වරට අතිවිශේෂ පාපන්දු තරගයක් පැවැත්වීමට බ්‍රිතාන්‍ය පාපන්දු සම්මේලනයේ සභාපතිවරයා තීරණය කර ඇත.මේ සඳහා බකිංහැම් මාලිගාව තෝරාගනු ලැබුවේ එම සම්මේලනයේ සභාපතිවරයා වන්නේ විලියම් කුමරු නිසා ය.මේ අතිවිශේෂ තරගයට එංගලන්තයේ පැරැණිම පාපන්දු ක්‍රීඩා සමාජ දෙකක් වන සිවිල් සර්විස් පාපන්දු ක්‍රීඩා සමාජය හා පොලිටෙක්නික් පාපන්දු ක්‍රීඩා සමාජය ද සහභාගි වනු ඇත.එලිසබත් රැජනගේ ද අනුමැතිය මේ තරගය සඳහා ලැබී ඇති අතර වෙම්බ්ලි ක්‍රීඩා පිටිය බාර ටෝනි ස්ටෝන්ස් මාලිගාවේ උද්‍යාන සේවකයින් සමඟ එකතු වී තරගය සඳහා සුදුසු භූමියක් සකස් කිරීමේ නිරතව සිටී.එංගලන්තයේ පාපන්දු සම්මේලනයේ ISO වැනි සමරුව වෙනුවෙන් පවත්වනු ලබන මේ පාපන්දු තරගය පැවැත්වෙන්නේ ඔක්තෝබර් 7 වැනිදා යි.මෙම තරගයේදී එංගලන්තයේ නමගිය පාපන්දු ක්‍රීඩකයන් රැසකට විශේෂ උපහාර දැක්වීම ද සිදු කෙරේ.පදමට වෙරි වී සිටි 58 හැවිරිදි රිචඩ් ඩැමරන් සිටියේ තමා කුමක් කරනවාද යන්න පවා නොදන්නා තත්ත්වයක ය. එදා ඔහු ඇමෙරිකාවේ ක්ලීව්රන්ඩ් පොලිසියේ 911 හදිසි ඇමතුම් අංකයට කථා කොට එහි සිටින සියලු ම පොලිස් නිලධාරීන් මරා දමන බවට තර්ජනය කළේ ය.එහි ප්‍රතිඵලය වූයේ ඔහු පොලිස් අත්අඩංගුවට පත්වී ‍උසාවියට ඉදිරිපත් කිරීමයි. එහිදී දඬුවම වශයෙන් විනිසකරු ඔහුට සතියක කාලයක් දැන්වීම් පුවරුවක් බෙල්ලේ එල්ලාගෙන පොලිසිය ඉදිරිපිට මහ පාරේ මහජනයාට පෙනෙන ලෙස සිටීමට නියම කළේ ය.“මම මෝඩයෙක්! මම සිමෝන් පොලිස් නිලධාරියා ඇතුළු සියලුම පොලිස් නිලධාරීන් ගෙන් සමාව ඉල්ලනවා. ඒ අයට මරණ තර්ජනය කළාට. මම මීට පස්සේ මේ වගේ මෝඩ වැඩ නොකරන්න පොරොන්දු වෙනවා” පුවරුවේ වූයේ එයයි.තමා කළ දේ පිළිබඳව මහත් සේ දුක්වෙමින් ඩැමරන් “මම හොඳටම බීලයි හිටියේ. අපි මොනවා කරනවාද කියල අපිවත් දන්නේ නෑ. මට දැන් මගේ වැරැද්ද වැ‍ටහෙනවා” යැයි පැවසීය.රෝහණ ‍ආර්යරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=as1309153</link>
    <topic>දරුවන්ගේ කෑම ගැන වදවෙන අම්මලා......</topic>
    <author>අද කතාබහ</author>
    <content>දරුවන්ගේ කෑම ගැන වදවෙන අම්මලා......පුතා අදත් කෑම ඉතිරි කරලා.මෙහෙම ගියොත් නම් මේ ළමයාට මොකකින් මොකක් වෙයිද කියලා දන්නේ නැහැ. විශාකා කියන මැසිවිලි නිසාම අජිතා, විශාකා ළඟට කිට්ටු කළා." ඇයි විශාකා, මොකද මේ වෙලා තියෙන්නේ? පොඩි ළමයි ඔහොම තමයි. ඉතින් කලබල වෙන්න එපා.ළමයි කන්න කැමැති විදියට උයන්න සුරුදු වෙන්න. එතකොට ඔය මොනම දෙයක්වත් නෑනේ.දරුවෝ හැම දේම කන්න කැමැති නැහැ. හැබැයි අපි උපක්‍රමශීලී වෙන්න ඕනේ. නැත්තම් මේක හරි යන්නේ නැහැ.අද කාලේ ළමයින්ව මාස දහයේ ඉඳලා හොඳට කෑම බීමවලට හුරු කරනවා. ඒකෙන් අම්මලා උපරිම ප්‍රයෝජන ගන්න දන්නේ නැහැ. මං නම් එහෙම නැහැ. මං මගේ දරුවෝ තුන්දෙනාගේම කැමැත්ත අඳුනාගෙන තමයි කෑම පිළියෙල කරන්නේ. එහෙම නැත්නම් මේ ළමයින්ට කවන එක යුද්ධයක් වගේ. අපේ පුතා නම් කෙසෙල් කොළේ කන්න කැමැති. අනෙක කෙසෙල් කොළේ අමුතු සුවඳකුත් තියෙනවානේ. ඒ සුවඳට පොඩි ළමයි විතරක් නෙවෙයි ලොකු අයත් කැමැතියි. මං පුතාට ඉස්කොලේ ගෙනියන්න දෙන්නේ බත් එක්ක කිරි හොදි හදලා, ඒකටම බිත්තරයක් හදලා දුන්නහම එයා කැමැත්තෙන් කනවා"" එතකොට පුංචි දුවට මොනවාද දෙන්නේ?"විශාකා ඇහුවේ තවත් විස්තර දැන ගන්නා අදහසින්," පුංචි දුව පාන් කන්න කැමැතියි. හැබැයි. කන්න ගියහාම එහෙන් මෙහෙන් ටිකෙන් ටික කනවා. ඒකේ කිසිම පිළිවෙළක් නැහැ. මං මේ නිසාම පාන් වල බටර් ටිකක් ගාලා.ඒකට ගම්මිරිස් කුඩු ටිකක් දාලා ඊට පස්සේ හදාගත් ඔම්ලට් එකක් ඒකට දානවා. හැබැයි රොටි තැටියට බටර් තවරලා, පාන් පෙති ටික ටෝස්ට් කර ගත්තහම තවත් රසයි. හැබැයි මං වාටි කපලා තමයි මෙහෙම කරන්නේ. එතකොට දරුවාට වාටි ඉතිරි කරන්න මහන්සි වෙන්නේ නැහැ. දුව දවස් දෙක තුනක්ම ඇවිල්ලා කිවුවා. අම්මි හරිම රසයි කියලා.'' අජිතා ඔයා කියන එක හරියටම හරි. අපි දරුවන්ගේ ආසාවල් හොඳට අඳුරගන්න ඕනේ. එහෙම නැතුව දරුවන්ට දොස් කියලා වැඩක් වෙන්නේ නැහැ. සමහර අම්මලා දරුවන්ට කෑම ඔක්කොම එකට දාලා දෙවා. ඒවායේ කඩල මුං ඇට පෙඟෙන්න දාන්න ඕනේ. නැත්නම් රසය එන්නේ නැහැ. ඉස්කෝලේ යන කොට විතරක් නෙවෙයි ගෙදර ඉන්න කොටත් දරුවාගේ ආහාර ගැන සැලකිලිමත් වෙන්න ඕනේ. මං ඊයේ රතු නූඩ්ලස්වලට ලූනූ ටිකක් බැදලා දාලා. පුංචියට මස් කෑලි බැදලා දාලා රසවත් කෑමක් හදලා දුන්නා. දුව ආසාවෙන් කෑවා."අජිතා විශාකාත් වගේ අපේ හැම අම්මා කෙනෙක්ම දරුවන්ට කෑම දෙන අාකාරය ගැන සැලකිලිමත් වෙන්න අවශ්‍යයි. නැත්නම් පෝෂ්‍යදායී ආහාර වේලක් දරුවාට කවා ගන්න වෙන්නේ නැහැ.කොළ කන්න දෙන කොටද ඒ ආකාරයටම උපක්‍රමශීලී විය යුතුයි.තම්බාගත් අල චීස් ත්‍රිකෝණ කීපයක් ලුණු ගම්මිරිස් රස අනුව මදක් ගසාගත් බිත්තරයක් පාන් කුඩු ‍තෙල් ප්‍රමාණවත් පමණටසාදන පිළිවෙල:අල පොඩිකර රස අනුව ලුණු ගම්මිරිස් එක්කරන්න. අත ඇලෙනවා නම් කෝන් පිටි ටිකක් එක් කරන්න. අල බෝලයක් සාදා එය තුනී කර චීස් ත්‍රිකෝණයක් අල රවුම මැද තබා අල බෝලය තුන් හුලස් හැඩයට නවා‍ගෙන මදක් ගසාගත් බිත්තරයේ තවරා පාන් කුඩු එක්කර ගැඹුරු තෙලේ බැදගන්න. නැති නම් මෙය බේක් කරගන්නත් පුළුවන්.පාන් පිටි ග්‍රෑම් 250 බේකින් පවුඩර් තේහැඳි එකකයි. ලුණු තේහැඳි බාගයයි. සීනි මේස හැඳි දෙකයි බිත්තර දෙකයි උණු කරගත් බටර් මේස හැඳි දෙකයි. නැවුම් කිරි කෝප්ප එකහමාරයි.සාදන ආකාරය:පාන්වලට බේකින් පවුඩර් සහ ලුණු කවලම් කර ඊට සීනි මේස හැඳි දෙක දමන්න. උණු කරගත් බටර්වලට බිත්තර දාලා කිරි ටික ටික දාලා දියාරු මිශ්‍රණයක් හදා ගන්න. එයට වැනිලා තේ හැන්දක් එක්කරන්න. රොටි තැටියක් අරගෙන එහි බටර් තවරා මේ මිශ්‍රණයෙන් ‍ෙම්ස හැන්දක් තරම් ප්‍රමාණයක් තුනී කර දමන්න. එක පැත්තක් ප්‍රමාණවත් ආකාරයට පිච්චුණාට පසු අනිත් පැත්ත හරවන්න.පොඩිත්තාට පිරිනැමීමේදී බටර් හෝ ජෑම් තවරා දිය හැකිය.කිරි කෝප්ප එකයි. බිත්තර එකයි. රස අනුව සීනි වැනිලා තේ හැඳි එකයි. පාන් පෙති කීපයක් බටර්සාදන ක්‍රමය:කිරි බිත්තර එකට දමා බිත්තර ගහන උපකරණයකින් හොඳින් ගසා ගන්න.ඊටම වැනිලා තේ හැන්දක් දමා හොඳින් මිශ්‍ර කරගන්න.පාන් පෙත්තේ වාටි කපා තමන් කැමැති ක්‍රමයකට කපා ගන්න. පාන් පැත්තේ දෙපැත්තේ බටර් ගාලා සාදාගත් කිරි මිශ්‍රණය තවරා ගන්න. ඉන් පසු රොටි තැටියක බටර් ගා අඩු රස්නයෙන් පුලුස්සා ගන්න.අද කතාබහප්‍රවීණ සූපවේදිනී වරුණී පෙරේ‍රාලිව්වේ -රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=as1309154</link>
    <topic>පවුලේ අය අතර බැඳීම අන් සියලු බැඳීම්වලට වඩා වැඩිවිය යුතුයි</topic>
    <author>රමණී</author>
    <content>පවුලේ අය අතර බැඳීම අන් සියලු බැඳීම්වලට වඩා වැඩිවිය යුතුයිසම්මා සම්බුදු බව පතා මනු ලොව උපදින්නට අදිටන්කොට සුර ලොවින් නික්මෙන්නට පෙර අප මහ බෝසතාණන් වහන්සේ විමසූ පස්මහ බැලුම් අතර කුලය හා මව ද විය. තුන් ලෝකයට ගුරුවන බුදුවරයෙකු වුව ද යහපත් පවුලක උපත ලැබීමේ මහඟු ගුණය එසේ බෝසත් චරිතයෙන් ප්‍රකට වේ.සැමියා හා බිරිය අතර, මවුපියන් හා දරුවන් අතර ඔවුනොවුන්ට ඉටුවිය යුතු ‍යුතුකම් හඳුන්වා දෙමින් සම්බුද්ධ දේශනාවේ දී ගිහියාට අවධාරණය කළේ ද යහපත් ජීවිතයක්, ශක්තිමත් පවුලක් ගොඩනඟා ගත හැකි ආකාරය පිළිබඳව ය. සම්බුදු දහමින් පෝෂණය වූ සම්මානනීය ලාංකීය සංස්කෘතියේ මවුපියන් හා දූ දරුවන් අතර පෙර කල වූ ඒ උත්තරීතර බැඳීම අදටත් සිහිපත් කළ හැකි වුව ද ඒ ගුණධර්ම පිරි පවුල ක්‍රමයෙන් විසිරී යන සැටියක් අද පෙනෙන්නට තිබේ.නාගරීකරණයේ ව්‍යාප්තියත් සමඟ ඇතිවූ මේ අයහපත් වෙනස මවුපියන් මෙන් ම දරුවන් ද හුදකලා ලොවකට අවතීර්ණ කරන්නට සමත්වන සෙයක් පැහැදිලි වේ. එකිනෙකා තම තමන්ගේ ම කටයුතුවලට ප්‍රමුඛතාවය දෙනු විනා තම සමීපතමයන් ගැන හෝ සිතන්නට නොපෙලඹීම ආත්මාර්ථකාමී සමාජයකට මං පෙත් විවර කර තිබේ.පොදුවේ ගත් කල අද වනවිට ලෝක ජනගහනය ද කෝටි හත්සියයක් පමණ වේ. ජනගහනය වැඩිවීම සමඟ පවුලේ බර ද වැඩිවේ. එහි වැඩිහිටියන් වයස අවුරුදු හැට ඉක්මවා ඇත්නම් ආදායම් ‍‍උපදවන තරුණ තරුණියන් ගේ වගකීම ද වැඩි වේ.අතීතයේ නම් එය බරපතළ ගැටලුවක් නොවුණ ද තරුණ පරපුර අද ඒ වගකීම් පැහැර හැරීම් ප්‍රවණතාවක් දකින්නට ලැබෙන්නේ සංකීර්ණ සමාජ ආර්ථික රටාව හේතුවෙනි. දරුවෝ තමන් ගේ කටයුතු සඳහා ම වැඩි තැනක් දෙන තැන අම්මා තාත්තා පිළිබඳ හැඟීම අඩුවන්නේ ය. යම් හැඟීමක් දැනුණද එය හදවත සමීප සංවේදී හැඟීමක් නොවේ. අද අපේ සමාජයේ පවුල අපටත් නොදැනීම අන්තරායකට ඇද වැටෙමින් පවතින්නේ මේ නිසා ය.විශේෂයෙන් බොදු සිරිතට මුල්තැන දුන් ලාංකීය සමාජයේ මවුපිය අභිනන්දනය සඳහා ගාථා හා කවි ගැයීමේ සංස්කෘතිය වේගයෙන් දුරස් වී යයි. පෞද්ගලික ලාබය, ‍මමත්වය පවුලට ඉටුවිය යුතු යුතුකම්වලට ඉහළින් නැඟී සිටියි. ලෝක සමාජයට ද එය පොදු ය.පවුල් සංස්ථාවේ මේ බිඳ වැටීම එක්සත් ජාතීන් ගේ අවධානයට යොමු වූයේ ද මේ නිසා ය. 1994 වසර ඔවුන් ජාත්‍යන්තර පවුල් වර්ෂය ලෙස නම් කළේ පවුලේ දරුවන් හා මවුපියන් අතර සම්බන්ධය තර කොට පවුලේ අගය නැවත සමාජයට දැනවීමට ය. මීට දස වසකට ආසන්න කාලයේ දී කළ එම අවධාරණය පිළිබඳ එදාටත් වඩා අද අප ගේ අවධානයට යොමු විය යුතු වේ.අම්මා, තාත්තා, සහෝදර සහෝදරියන් අතර අන්‍යෝන්‍ය බැඳීම, ආදරය බිඳීයෑමේ භයානක ප්‍රතිඵලය නම් අප ගේ තරුණ පරපුර නිශ්චිත අරමුණකින් තොරව පාවෙන ජන කණ්ඩායමක් බවට පරිවර්තනය වීම ය. එවිට ඔවුන් විවිධ අපරාධවලට, සමාජ විරෝධී ක්‍රියාවන්ට පෙලඹීමට ඇති ඉඩ වැඩිවේ. සැබවින් ම පවුලට ආදරය කළ නො හැක්කේ ආගම දහම ගැන, සමාජ සාර ධර්ම ගැන නිසි තැකීමක් නොවන නිසා ය.තමන් ගේ මවට, පියාට, සහෝදර සහෝදරියන්ට ආදරයක්, කරුණාවක් නැති තැනැත්තාගෙන් සමාජයට ද එවැනි ආදරයක්, කරුණාවක් බලාපොරොත්තු විය නො හැකි ය. පසුගිය දිනෙක ඉතාලියේ වූ මේ සිදුවීම වත්මන් තරුණ පරපුරේ ඛේදවාචකයට නිදසුන් සපයන්නකි. දිනක් බස් රථයකට ගොඩ වූ ගැබිණි මාතාවක් ඉතා අපහසුවෙන් සිටගෙන සිටියේ හැඩි දැඩි කාය ශක්තිය පිරි තරුණයකු ගේ අසුන අසල ය.මේ මව විඳි අපහසුතාව දුටු තවත් කාන්තාවක් අසුන පිරිනමන ලෙස තරුණයාගෙන් කළ ඉල්ලීමේ දී ඔහු කීවේ මේ මගේ වරදක් නොවන බව ය. වදනින් නො කීව ද අපේ සමාජයේ ද මේ වැනි නිදර්ශන දුලබ නොවේ. ගැබිණි මවකට, පූජකවරයෙකුට, කුඩා දරුවකු අත දරාගත් මවකට පවා අසුන පිරි නමන්නට තරම් නැමෙන සිතක් නොවන තරුණ දරුවන් මෙන් ම වැඩිහිටියන් ද අප අතර බොහෝ වේ. එවැන්නක් කළ හැකි වන්නේ තමන් වැදූ මවට පවා අකීකරු, අනාදරැති අයකුට පමණි.දස මාසයක් අපමණ දුක් පීඩා විඳිමින් මෙලොව බිහි කරන දරු පැටියා කවා පොවා පෝෂණය කරමින් සුබ අනාගතයක් උදාකර දෙන්නට මං පෙත් විවර කරමින් දුක් පීඩා විඳි මවකට පිටු පෑ දරුවකු ගැන කියැවෙන මේ ජනකවිය හද කම්පා කරවන්නේ ය.ඒ සමාජයේ ජීවත්වීමෙන් ලද අත්දැකීමෙන් පබැදුණු සීපද ය. එහෙත් මෙතැන දරුවාට මෙන් ම මවට ද වැරදී ඇති සෙයක් පෙනේ. දරුවන් අහරින් පෝෂණය කරන ‍අතරම ශිල්ප දී බුද්ධිමතුන් කරන අතර ම හදවතින් ජීවත්වන සැටි කියා නොදීමේ ප්‍රතිඵලය මේ ය. අප තථාගතයන් වහන්සේ පවුලේ පූජනීයත්වය පිළිබඳව නිරතුරුව ම දේශනා කළහ. උන්වහන්සේ මහා පින් සතරක් ලෙස දැක්වූ පූජනීය වස්තු අතරින් දෙකක් ම පවුලට සම්බන්ධ ය. ඒ මව සහ පියා ය.පවුලේ සාමාජිකයන් අතර බැඳීම් සවි ශක්තිමත් කිරීමේ අගනා මාර්ගෝපදේශ සම්බුද්ධ දේශනාවේ අන්තර්ගතය. අප ගේ දහම් පාසල් ගුරුවරු, ධර්මාචාර්යවරුන්, යතිවරයාණන් වහන්සේ ගේ මෙන් ම මවුපියන් ගේ ද යුතුකම වන්නේ තම දරුවන්ට ඒ ධර්ම ‍මාර්ගය කියා දීම ය. ඒ සඳහා නිවැරැදි ආදර්ශයක් දීම ය. එවිට පවුල බිඳී විසිරී යා නොදී ආරක්ෂා කර ගැනීම, අන්‍යොන්‍ය බැඳීම තහවුරු කරගැනීම අපහසු වන්නේ නැත.රමණීකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=as1309155</link>
    <topic>ගුණ යහපත් පවුලක සාර්ථකත්වය කවදාවත් වරදින්නේ නෑ</topic>
    <author>රමණී සුබසිංහ</author>
    <content>ගුණ යහපත් පවුලක සාර්ථකත්වය කවදාවත් වරදින්නේ නෑස්වර්ණ හංසයන් සැම විට ඉගිළී එන්නේ පියුමෙන් සුසැදි සුපිරිසුදු පැන් ඇති පොකුණටය. සෝදා පිරිසිදු කළ ද ඌරන් ඇදෙන්නේ අපිරිසුදු මඬවලට ම ය. එමෙන් ගුණ දහම් වඩන, පින් ඇති මවුපියනට උපදින දරුවන් ද පින් ඇති, වාසනාවන්තයෝ ම වෙති. දුසිල්වත්, අශීලාචාර අඹු සැමියනට දරුවන් වන්නේ පින්මද අයය. ඉතා කලාතුරකින් මෙහි වෙනසක් විය හැකි වුවද සාමාන්‍ය ලෝක ස්වභාවය එයය. මේ නිසා දරුවන් පිළිබඳ උසස් ප්‍රාර්ථනා ඇති, ඔවුන් ගේ අනාගතය ගැන බොහෝ බලාපොරොත්තු ඇති මවුපියහු ඉතා සිල්වත් වෙති. ගුණ ගරුක කරුණාවන්ත අය වෙති. එවැනි ශීලාචාර පැවතුම් ඇති, මවුපියන් හා දරුවන් ඇති පවුලක සාමය, සතුට හා සාර්ථකත්වය ද වරදින්නේ නැත.බොහෝ ආර්ථික දුෂ්කරතා පැමිණය ද, වෙහෙස මහන්සි වී හරි හම්බ කරන්නට කාලය කැප කළ ද එවැනි පවුලක මවුපියන් හා දරුවන් අතර ඇති බැඳීම අබමල් රේණුවකින් හෝ වෙනස් වන්නේ ද නැත. විශේෂයෙන් මව ද පියා හා හරි හරියට ආර්ථික සටනට උර දෙන්නට කාලය කැප කළ ද ප්‍රඥාවන්ත ඇය දරුවන් හා තමන් අතර එවැනි හිඩැසක් ඇති වන්නට ඉඩ දෙන්නේ නැත. මහා මන්දිර, යාන වාහන නොවුව ද, සමඟි සම්පන්න, ගුණ යහපත් මවුපිය දූ දරුවන් සිටින පවුලක සතුට මිල කළ නොහැකිය. ඒ බැව් දන්නා අම්මා සැම විටම උත්සාහ කරන්නේ තමා ද ශීලයෙහි පිහිටා ආදර්ශවත් වෙමින් දරුවන් ද හොඳ මඟ යැවීමටය.ඒත් අද අපේ සමහර අම්මාවරු මැසිවිලි නඟන්නේ උදේ පටන් රෑවෙන තුරුත් රැකියාවේ නිරත වන නිසා තමන්ට දරුවන් හා රැ‍ඳෙන්නට, ඔවුන්ගේ කටයුතු ගැන සොයා බලන්නට කාලයක් නැති බවට ය. පියා මෙන් මව ද රැකියාවට යන කල දරුවන් හුදෙකලා වීම වැළැක්විය නොහැකි බව සැබෑය. එහෙත් එසේ සිතා ඔවුන් දෙදෙනාට තම යුතුකම් හා වගකීම්වලින් මිදිය නොහැකිය. තථාගතයන් වහන්සේ දේශනා කොට වදාළේ දරුවන් පවින් වළකා ගැනීම, යහපතෙහි යෙදවීම, මනා කොට ශිල්ප ශාස්ත්‍ර දීම මවුපියන් ගේ යුතුකම වන බවය. විශේෂයෙන් අවුරුදු පහ දක්වා වන දරුවන් ආහාරයෙන් මෙන් ම ආධ්‍යාත්මික ගුණධර්මයන් ගෙන් පෝෂණය කරන්නට මව බොහෝ කැප විය යුතු ය.ඇගේ සෙනෙහස, දරුවන්ට දායාද කළ යුතු වන්නේ දැනුම ද සමඟිනි. දරුවා ගේ ආරක්ෂාව සලසන්නී අම්මා හා තාත්තා වන බවට ඇය දරුවන් තුළ විශ්වාසයක් ඇති කළ යුතුය. කාල වේලාව නැතැයි ඇයට තම දරුවන් පිළිබඳ වූ වගකීමෙන් නිදහස් විය නොහැකිය. දරුවන්ට සෙනෙහස ඇති, සැබෑ මවු ගුණ ඇති මවකට එසේ කළ නොහැකිය. රැකියාවක් කළත් ක්‍රියාශීලී වන ඇය පාන්දරින් අවදි වන්නීය. කඩපිලකින් කුමන හෝ ආහාරයක් ලබා දී දරුවන් ගේ කුස පුරවනවා වෙනුවට, ඔවුන්ගේ පෝෂණය හා සෞඛ්‍ය සම්පන්න බව ගැන සිතන ඈ නිවෙසේ දී ම රසවත් ගුණවත් ආහාර පිළියෙල කර දෙන්නීය. ගෙදර වැඩ පිළිවෙළකට නිමකොට නිවසින් එළියට යනවා විනා අඩක් නිම කළ වැඩ ඉතිරි කර නොයන්නී ය. ක්‍රියාශීලී බව, උනන්දුව හා ඕනෑකම නිසාම ඇය කඩිසරව ඒ වැඩ සියල්ල නිම කරන්නීය.පාසල් ඇරී එන දරුවන් තම ඇස්මානයෙන් රඳවා ගන්නට අවස්ථාව නොලදත් ඇය දරුවන් ගේ ආරක්ෂාව පිළිබඳ උපරීම විශ්වාසයක් ගොඩ නැ‍ඟෙන ලෙස දරුවා වෙසෙන පරිසරය සකසන්නීය. දරුවන් රැකබලා ගන්නා අය මෙන් ම ඇසුරු කරන මිතුරු මිතුරියන් ගැන, කරන කියන දේ ගැන නිරන්තරයෙන් විමසිලිමත් වන්නීය. දහවල පුරා වෙහෙස වී, බස් රියේ දුම්රියේ හිර වී, තෙරපී අපමණ පීඩා විඳ සවස් කල නිවෙසට ගොඩවෙන ඇය ඒ සියලු පීඩා දුරු කර හරන්නී දරුවන් ගේ සිනාව දැකීමෙනි. රැකියාවේ ප්‍රශ්න හෝ වැඩ කටයුතු නිවසට සම්බන්ධ කර නොගන්නා ඇය රාත්‍රී නින්දට යන්නට පෙර ගෙවෙන පැය දෙක තුනක තරම් සුළු කාලය වුවද දරුවන් හා රැ‍ඳෙන්නට, ඔවුන් ගේ ඕනැ එපාකම් සොයා බලන්ට, ඔවුන්ට ඇහුම්කන් දෙන්නට වෙන් කරන්නීය. නිවසේ දහසකුත් එකක් වැඩ අතර කාර්යබහුල වුවද දක්ෂ මවකට ගෙදර වැඩ කරන අතරේ දී ම දරුවන් තමාට සමීප කර ගැනීම අසීරු වන්නේ නැත.යම් හෙයකින් වෙහෙස ගැන සිතමින් දරුවන් ගේ කටයුතු මඟ හරිනවා නම් දරුවන් කෙරෙහි ඇතිවන අසහනය නිසාම යම් දිනෙක නොමඟ යාම වැළැක්විය නොහැකිය. එවිට දරුවන් ගැන හඬා දොඩා පළක් නැත. අම්මා ගේ ආදරය, තාත්තා ගේ කරුණාව නොලැබෙනවා යැයි දැනුණ තැන දරුවන් වෙනත් ආදරයක් සොයා යාම වැළැක්විය නො හැකි ය. ආදරය පෙන්වාගෙන දරුවන්ට සමීප වන මිනිස් වෙසින් එන අමනුෂ්‍යයන්ට ගොදුරු වන්නේ බොහෝ විට එවැනි දරුවන්ය.සැබැවින් ම අපේ දරුවන් අනාරක්ෂිත වන්නේ, අපමණ විපත්වලට මුහුණ දෙන්නේ මවුපියන් ගේ ම වරදිනි. විශේෂයෙන් දරුවන් තනිකර විදේශගත වන මවුවරු හොඳ ගෙයක් දොරක්, වාහනයක් ගැන සිහින මවනවා විනා ඇය නැති දා කඩා වැටෙන දරුවන් ගේ ලෝකය ගැන සිතන්නේ නැත. ඇය අනාගතය ගැන මොන තරම් සිහින මැවුව ද ඒ සිහිනයන් හි දරුවන් ගේ දීප්තිමත් හෙට දවස සටහන් වී තිබිය යුතුමය. ඒ සිහිනය සැබෑ කර ගන්නට නම් මවකගෙන් ලැබෙන මිල කළ නොහැකි ආදරය හා කරුණාව මේ සමාජයේ තවත් කෙනෙකු ගෙන් දරුවන්ට නොලැබෙන බව ඇය වත්මන් සමාජ අත්දැකීම් ඇසුරින් ම වටහා ගත යුතු ය.රමණී සුබසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=as1309156</link>
    <topic>නෙළුම් විල</topic>
    <author/>
    <content>නෙළුම් විලකොළඹ මහජන පුස්තකාලයට ගිය මම ආපසු පුංචි ‍ෙබාරැල්ලට යනු පිණිස ටවුන්හෝල් වෙත පැමිණ 166 බසයකට ගොඩවීමි. මා දුවගෙන ගොස් එහි එල්ලෙන විට ම ළාබාල මවක් සහ කුඩා දියණියක් මට පෙර එහි නැඟුණාහ.නව පන්නයේ දිගු කලිසමක් හැඳ විලාසිතාවට බර උඩු ඇඳුමකින් හැඩ වී සිටි ඇය උරය හරහා වැටුණු පටියකින්යුතු බෑගයක් එල්ලාගෙන අතින් තවත් දේ දරාගෙන සිටියාය. දියණිය ද හැඳ සිටියේ විලාසිතාවකට වැඩි බර තබන ලද ඇඳුමකි.බසය මුළුමනින්ම පාහේ හිස්ව තිබිණ. මම එහි මැද කොටසෙහි හිඳ ගතිමි. ඇය දියණිය ද සමඟ ඉදිරියටම ගොස් රියැදුරුට පිටුපසින් පිහිටි පූජ්‍ය පක්ෂයට හිමි අසුනෙහි හිඳගත්තාය.වාහන තදබදයට අසුවී හෙමි හෙමින් ගිය බසය දත් වාට්ටුව ළඟ නැවතුමෙහි නතර කරන විටත් එතරම් සෙනඟක් නැඟ තිබුණේ නැත. එනිසාම දෝ බසය එතැන වැඩි වේලාවක් රස්තියාදු වුණේය.‘නෝනාවරුනි, මහත්වරුනි!’උස් හඬින් ඇසුණු ආමන්ත්‍රණයෙන් මම හැරී බැලුවෙමි.බසයට නැඟුණු උස මහත පුද්ගලයෙක් තමන් ඔසවාගෙන ආ බර පොත් මිටිය බසයේ රාක්කයක තබා ඉන් එකක් අතට ගෙන කෙළින්ම බසය ඉදිරියට ගොස් ආපසු හැරී මගීන් දෙස බලා හිනැහී වෙළඳ කටයුත්තක් පටන් ගත්තේය.ඒ වූ කලි කුඩා දරුවනට ඇවැසි නොයෙක් වර්ගයේ පින්තූර ‍ඇතුළත් කොළ රාශියක් එකට තබා සකසන ලද්දකි.පොත් වෙළෙඳසල්වල රුපියල් දෙසිය පනහක් මිල වන එය තමන් අලෙවි කරන්නේ රුපියල් සියයක් වැනි සහන මිලකට බව කී ඔහු පහත එල්ලා වැටෙන එහි පිටු පෙරළමින් කුඩා දරුවනට එහි ඇති අගය අතිශයෝක්තියෙන් වර්ණනා කරන්නට ‍පටන්ගත්තේය.බසයේ කන්කරච්චලයක් ලෙස නැ‍ඟෙමින් තිබූ ගුවන්විදුලි හඬ ද යටකරගෙන නැඟුණු ඔහු ගේ තියුණු ගැඹුරු හඬ මඟීන්ගේ ලෝකය මොහොතකට මුළුමනින්ම ආක්‍රමණය කළේ ය. ඔහු ගේ දිගු කතාව අවසන් වන විට ම මා පිටුපස සිටි අයෙක් මුල්පිටපත මිලදී ගත්තේය.‘බොහොම ස්තුතියි’එසේ කියමින් මුල් ගනුදෙනුව නිමා කළ ඔහු රාක්කයෙන් තවත් පොත් ටිකක් ගෙන බසයේ එහා මෙහා ගියේ වුවමනා අයට විකුණමිනි. මේ අන්දමින් ඔහු පොත් හත අටක් වික්කේය.බසය ද කාටත් නොදැනෙන්නට ටිකින් ටික ඉදිරියට ගියේය. වෙළෙන්දා අලුතින් නැඟුණ මඟීන්ට ද පොතේ වරුණාව කියමින් තව තවත් පොත් විකිණීමට ආචාරශීලී උත්සාහයක නිරත වී සිටියේය.මගේ අවධානය වෙළෙන්දාගෙන් මිදිණ. මම ඊළඟට යෙදී තිබුණු රාජකාරියක් ගැන සිතන්නට වීමි.ටිකකින් වෙළෙන්දා මගේ කල්පනාව බිඳ දැමුවේය.“අනේ මෙතන ඉන්න නෝන මහත්මයෙක් හරි මහත්මයෙක් හරි කවුරු හරි කෙනෙක් කරුණාකරල මට රුපියල් දාහක් මාරු කරල දෙන්ඩ!”ඔහු පුරුදු පරිදි බසයේ එහා මෙහා ගිය ද, කිසිවකු ප්‍රතිචාරයක් දක්වනු නොපෙනිණි.“අනේ පුළුවන්නං ලොකු දෙයක්. කවුරුහරි කමක් නෑ රුපියල් දාහ මාරු කරල දෙන්ඩ!”වෙළෙන්දාගේ උත්සාහය පල දැරුවේ නැත.“අනේ මෙතන ඉන්න පුංචි දරුවෙකුට මේකෙන් පොතක් ඕනෑ වෙලා තියෙනව. ඒකයි මං මෙච්චර කියන්නෙ. කවුරුහරි රුපියල් දාහ මාරු කරල දුන්නොත් තමයි ඒ දරුවට පොතක් ගන්න පුළුවන් වෙන්නෙ. ඒ හින්ද කවුරුහරි කෙනෙක් තියනව නං රුපියල් දාහ මාරු කරල දෙන්ඩ!” වෙළෙන්දා මඟීන්ගේ මුහුණුවලට එබෙමින් එහා - මෙහා ඇවිදින්නට වූයේය.‘මෙහෙ එන්ඩ!’ කෙනෙක් අතින් වෙළෙන්දාට සන් කළේය. ඒ මට දකුණු පස අසුනක හිඳ සිටි උස, මහත, වියපත් මහත්මයෙකි.වෙළෙන්දා වහා ඔහු වෙත ගියේය.‘මේ රුපියල් සීය අරගෙන ඒ ළමයට ඔය පොතක් දෙන්ඩ!’ මහත්මයා සිය පොකැට්ටුවෙන් රුපියල් සියයක් ගෙන වෙළෙන්දාට දිගු කළේය.මහත්මයාගේ කතාව වෙළෙන්දාට එකවර තේරුණේ නැත. එහෙයින් ඔහු මහත්මයාට පොතක් දිගු කළේය.‘මට එපා! මේ රුපියල් සීය ඔයා අරගෙන ඒ දරුවට ඔය පොත දෙන්ඩ!’ මහත්මයා කරුණු තවදුරටත් පැහැදිලි කොට රුපියල් සියය වෙළෙන්දාට දුන්නේය.කතාව තේරුණු නිසාදෝ වෙළෙන්දාට හිනාවක් ගියේය. රුපියල් සියය අතට ගත් ඔහු ආපසු හැරී බසයේ ඉදිරියට ගොස් පොත් මිටියෙන් පින්තූර පොතක් ගෙන එතන සිටි අයකුට දිගු කළේය.‘නෝන මේ පොත තියාගන්ඩ! අර මහත්තය පොතේ ගාස්තුව මට ගෙව්ව. මේක බබාට දෙන්ඩ!’ වෙළෙන්දා පොත කාන්තාවගේ අතෙහි තැබීමට උත්සාහ ගත්තේය.ඔහු පින්තූර පොත ඇ‍ඟේ ගසමින් සිටියේ අර මා මුලින් කී ළාබාල මවගේය. පොතක් වුවමනා වී ඇත්තේ ඒ දියණියටය.‘කවුද දුන්නෙ?’ එසේ අසමින් ම ඇය අසුනින් නැඟිට පිටුපස හැරී මඟීන් දෙස බැල්මක් හෙළුවාය.‘අර මහත්තය දුන්නෙ’වෙළෙන්දා බසය මැද හරියේ නිහඬව සිටි වැඩිහිටියා පෙන්වීය.ළාබාළ මවගේත් වැඩිහිටි පියා‍ෙග්ත් දෑස් එකට ගැටිණ.‘එපා! තෑන්ක්ස්! මට සල්ලි තියනව’ එසේ කියමින්ම ඇය අසුනෙහි හිඳ ගත්තාය.වෙළෙන්දාට අසරණ හිනාවක් ගියේය.‘ඕක එයාට දෙන්ඩ! මගෙන් සල්ලි අරන් මට පොතක් දෙන්ඩ!’ ඇය රුපියල් දහසේ කොළයක් බසයට පෙනෙන පරිදි වෙළෙන්දාට දිගු කළාය.විමතියට පත් වෙළෙන්දා ආපසු පැමිණ රුපියල් සියය පරිත්‍යාගශීලියාට ආපසු දුන්නේ ‘ආ මහත්තය'යි කියමිනි. මහත්මයා ද එය අතට ගත්තේ වචනයකුදු නොදොඩමිනි.වෙළෙන්දා යළිත් මුල් අර්බුදයට ම මුහුණ දුන්නේය.“අනේ කවුරුහරි මහත්මයෙකුට හරි නෝනකෙනෙකුට හරි රුපියල් දාහක් මාරුකරල දෙන්ඩ පුළුවන්ද? පුළුවන්නම් කරල දෙන්ඩ. ලොකු දෙයක්!’මා අසල හිඳ සිටි මැදිවියේ පුද්ගලයා වෙළෙන්දාට තමා වෙත එන ලෙස සන් කළේ සිය පොකැට්ටුව සාක්කුවෙන් ගනිමිනි. එහි වූ නෝට්ටු අතරින් රුපියල් පන්සියයක් සහ සීයේ කොළ පහක් ගත් ඔහු එය වෙළෙන්දාට දුන්නේය. වෙළෙන්දා ස්තුතිපූර්වකව එය අතට ගෙන කාන්තාව ඒ වන විටත් දිගු කරගෙන සිටි රුපියල් දහසේ නෝට්ටුව හුවමාරු කර දී ගනුදෙනුව නිමා කොට දැරියට පින්තූර පොතක් දුන්නේය.මිනිස්කමෙහි විවිධ ස්වරූප ප්‍රදර්ශනය කරමින් පින්තූර පොත් ගනුදෙනුව නිමා විය. වෙළෙන්දා ද බැස ගියේය.මම මා අසල හිඳ සිටි මඟියාගේ මුහුණ නිරීක්ෂණය කළෙමි. නිහඬව සිටි ඔහු කෙරෙන් කිසියම් කෝප ගතියක් පළ වනු ඇතැයි මට දැනිණ. මම ඉන් එහා අසුනක හිඳ සිටි අර වැඩිහිටියා දෙස ද බැලීමි. කෝපයට පත්වූ වගක් හෝ ලජ්ජාවට පත්වූ වගක් ඔහුගේ මුහුණෙන් පළ නොවීය.පුංචි බොරුල්ලේ හන්දියෙන් මා බසින විට ම අර ළාබාල මව ද සිය දියණිය කැටුව බසයෙන් බැස්සාය. ඇගේ මුහුණෙහි මා කලින් නොදුටු කිසියම් රළු ස්වභාවයක් ඇතැයි මට සිතිණ. ඇය අර පරිත්‍යාගය පිළිනොගැනීමට තරම් සියුම් නොවීම ගැන ඒ වන විටත් මා තුළ පහළවී තිබුණ නොරුස්නා හැඟුම තව තවත් මෝරමින් තිබිණ.අර වැඩිහිටියා තමන් නොදන්නා දරුවකු වෙනුවෙන් කළේ උතුම් පරිත්‍යාගයක් නොවේද? එය උත්තරීතර මිනිස් හැඟීමක් නොවේද? ඔහු බලාපොරොත්තු වූයේ වගකිවයුතු වැඩිහිටියකු ලෙස සමාජ යුතුකමක් ඉටුකිරීමට ඉදිරිපත්වීම විය හැකිය. ඉන් එහා දෙයක් එහි තිබේද? නමුත් ළාබාළ මව එය තේරුම් ගෙන තිබුණේ වෙනත් ආකාරයකටය. තමාගේ අභිමානය, සමාජ තත්ත්වය හෝ ඇති හැකි බව වැනි හැඟුම් රැසක් මුසුවූ මායා ජාලයකින් ඇගේ මනස වැසී නොතිබුණි ද? ඇය පරිත්‍යාගය පරිත්‍යාගයක ස්වරූපයෙන් නොදුටුවේ ඒ නිසා නොවේද? මා අසල හිඳ සිටි මැදිවියේ මඟියා කෝප වූයේ එනිසාම නොවේද? ඔහු ගේ නිහඬ කෝපය පළ වූයේ රුපියල් දහස වහා මාරුකර දීමෙන් නොවේද? ඊට කලින් එය මාරු කරදීමේ වුවමනාවක් ඔහු තුළ නොවූයේ ඇයි?අර ළාබාළ මව සහ සිඟිති දියණිය මඟීන් අතර සැඟවී යන හැටි මම දුටුවෙමි.සිද්ධියේ දිග පළල අවබෝධ නොවූ පුංචි දැරිය වමතින් මව අල්ලාගෙන දකුණතින් පින්තූර පොත තුරුලු ගන්වාගෙන ඉදිරියට ගියේ සිදුවූ කිසිවක් ගැන නොදැනය.  මාලබේ දිනිත් කාරියප්පෙරුම මහතා විසින් යොමු කරන ලද ලිපියක් ඇසුරිනි.  පුදබිම් රැසකින් වට වූ ඓතිහාසික ඇතුගල් පුරවරයට හිරු අස්කංගතවීමට තිබුණේ හෝරා කීපයක් පමණි.නගරයේ වීදි හා කඩපිල් ජනතාවගෙන් පිරී ගොසිනි. උදාවන වෙසඟ වෙනුවෙන් තම නිවසට අවශ්‍ය බඩු භාණ්ඩ ගැනීම සඳහා උත්සුක වුණු ජනතාව හෙට්ටු කිරීමකින් තොරව වෙසක් පහන් කූඩු, ඉටිපන්දම්, බෞද්ධ කොඩි ආදිය ගැනීමෙහි නිරත වෙමින් සිටියහ. අනෙකුත් සාමාන්‍ය වෙළඳසල්වලට පිය නගන්නෝ ඉතා විරළ වූහ. අනික් වෙළඳ සල්වල සේවයේ නියුතු අයද මේ අසිරිය දැක බලාගනු වස් කඩපිල් ඉදිරිපස එක් රොක් වී බලා සිටියහ.මහවීදියේ එක්තරා කීර්තිමත් රෙදිපිළි වෙළඳ සලක ආරක්ෂක නිලධාරියා ද කඩපිළ දොරකඩට වී මේ අසිරිය නරඹමින් සිටියේය. ඔහු වෙත පිය නැඟුවේ වියපත් කාන්තාවකි. ඇය තම දුබල ගත වාරුවෙන් කෙළින්කර ගෙන තම හඬ අවදි කළාය.“පුතේ, ඔය පුතාටත් මං වගේ අම්මා කෙනෙක් ඇති. ඔය පුතාගෙ අම්මාට දෙනව කියලා හිතාගෙන මට ඇඳගන්න චීත්තයක් දෙන්න පුළුවන් ද? පුතාට පිං සිද්ධ වෙයි”ආරක්ෂක නිලධාරියා ඇගෙන් තොරතුරු විමසා ළෙහි උපන් දැඩි කරුණාවෙන් එළඹෙන වෙසඟ වෙනුවෙන් පහන්සිත් ඇතිකර ගෙන ඇය කැටිව වෙළඳ සළ තුළට ගමන් කළේය.“කරුණාරත්න මහත්තයෝ, මේ මගේ අම්මා වගේ ම අම්මා කෙනෙක්. වෙසක් පෝය වෙනුවෙන් මට ලොකු පිනක් කරගන්න ලැබුණා. මේ අම්මාට හොඳම චීත්ත මීටර් තුනක් මට දෙන්න. මම ඒකට මුදල් ගෙවනවා.” ආරක්ෂක නිලධාරියා කළමනාකාර මහතා ඇමතීය. ඔහුගේ ඇනවුමෙන් වෙළඳ සේවකයෙක් චීත්ත මීටර් තුනක රෙදි කැබෙල්ල කපා බෑගයක දමා ආරක්ෂක නිලධාරියා අත තැබීය. ආරක්ෂක නිලධාරියා නියමිත මුදල ගෙවා,“අම්මෙ, මටත් අම්මා කෙනෙක් ඉන්නවා. මගේ අම්මාට පිං සිද්ධ වෙන්න මේක ගන්න.” කියමින් වියපත් කාන්තාවගේ සුරතෙහි පාර්සලය තැබීය. ඇය කෘතඥපූර්වක බැල්මක් හෙළා,“මගෙ පුතාටත්, මගෙ පුතා හැදූ ඒ අම්මාටත් බුදු බවම ලබේවා!” කියමින් ඔහුගෙන් සමුගත්තාය.දුක් කඳුළු හා තුටුකඳුළු අතරින් ආරක්ෂක නිලධාරියා ඇය වීදිය කෙළවරින් නොපෙනී යන තෙක් බලා සිටියේය.  ඇතුගල්පුර, විජේරත්න දාහිගමුව මහතා විසින් යොමු කරන ලද ලිපියක් ඇසුරිනි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av1309152</link>
    <topic>'සුජාත දියණිය' ට ආදරය කළ ප්‍රේක්ෂකයන්ට මගේ ප්‍රණාමය</topic>
    <author>අරුණි මුතුමලි</author>
    <content>'සුජාත දියණිය' ට ආදරය කළ ප්‍රේක්ෂකයන්ට මගේ ප්‍රණාමයශ්‍රී ලංකාවේ කොරියානු තානාපති‍චොයි ජොං මූන්කොරියානු සංස්කෘතියට අප ළං කළ ‘සුජාත දියණිය’ අපේම දියණියක් බවට පත් වුණේ රසිකයන් ඇද බැද ගනිමින්. එය නිම වනවාත් සමඟම ‘අභීත දියණි’ ය අප වෙත පැමිණියා. දැන් ‘දිරිය දියණියත්’ ඇවිල්ලා තියෙනවා. මේ සියල්ල දෙරට සංස්කෘතිය හා මිත්‍රත්වය තහවුරු කරන්නත් ඉතා වැදගත්. අපේ රටේ තැනෙන සිය දහසක් ටෙලි නාට්‍ය තිබියදී නොදන්නා සංස්කෘතියකට අයත් ටෙලිනාට්‍යයකට අප මෙතරම් ඇදුණේ මන්ද? කොරියානු ටෙලි නාට්‍ය කලාව ලොව ජයගෙන ඇත්තේ කෙසේද අප විමසුවේ ශ්‍රී ලංකාවේ කොරියානු තානාපති චොයි ජොං මූන් (Choi Jong Moon) මහතාගෙන්. ‘සුජාත දියණිය’ මෙරට බොහෝ ප්‍රේක්ෂකයන් වැලඳ ගත්තා. ඒ ගැන ඔබේ අදහස?පළමුවෙන්ම මම කැමැතියි මගේ හද පතුලෙන් ම එන ස්තුතිය ප්‍රකාශ කරන්න. ‘සුජාත දියණියට’ ආදරය කළ ශ්‍රී ලාංකේය ප්‍රේක්ෂකයන් සියලු දෙනාට.මම 2011 මුල් කාලේ මෙරටට එනවිට, මට හරි සතුටක් දැනුණා. කොරියාවත් ශ්‍රී ලංකාවත් අතර පවතින රාජ්‍ය තාන්ත්‍රික සම්බන්ධතාව ගැන. වෙළෙඳාම, ආයෝජනය හා රැකියා නියුක්තිය ආදි ක්ෂේත්‍රවල ඉතා හොඳ සබඳතාවක් දෙරට අතර තිබුණා.ඒත් මට අවශ්‍ය වුණා, තවදුරටත් බිම් මට්ටමේ ක්‍රියාකාරකම් දෙරට අතර සහයෝගිතාව වර්ධනයට හේතු වන ආකාරය දකින්න. ඒ වගේම එය පොදු ජනතාවගේ හදවත වගේම මනස දිනා ගැනීම මේ මිත්‍රත්වය හා සාමුහිකත්වය වර්ධනයට ඉතා වැදගත්. ඊට පසු මට හිතුණා කොරියානු ටෙලිනාට්‍ය මේ දිවයිනට හඳුන්වා දෙන්න. ඒ අනුව තමයි ‘සුජාත දියණිය’ මේ බැඳීම තහවුරු කරයි කියා විශ්වාස කළේ.මගේ තානාපති කාර්යාලය ‘සුජාත දියණිය’ මිලදී ගෙන එය ශ්‍රී ලංකා රූපවාහිනි සංස්ථාවට පරිත්‍යාග කළා. ඒ අනුව ඔවුන් එයට හඬ කවා ප්‍රයිම් ටයිම් එකේම විකාශය කළා. එය පසුගිය ඔක්තෝබරයේ සිට ප්‍රේක්ෂක හදවත් උදුරා ගත්තේ එහෙමයි.කොරියානු රජයේ රූපවාහිනියේ ආරම්භය හා අද එහි තත්ත්වය කෙසේ ද?එක චිත්‍රාගාරයක් හා අර්ධකාලීන සේවා ජාලයක් හැටියට පැවැත්වුණු එයට වැඩිකල් පවතින්න ලැබුණේ නැහැ. මොකද ඒ දවස්වල අපේ රටේ ටෙලිවිෂන් යන්ත්‍ර තිබුණේ එහෙමත් කීපදෙනකුට විතරයි.කොරියානු ටෙලිනාට්‍ය ලොව පුරා ජනප්‍රිය වීමට හේතුව කුමක් කියාද ඔබ සිතන්නේ?කොරියානු නළු නිළියන් රැසක් සිටිනවා. ලෝකයේ ම ප්‍රේක්ෂක ආකර්ශනය දිනා ගත් ‘වින්ටර් සොනාටා’ හි රඟපෑ බේං යං ජුන්, ‘ජුවෙල් ඉන් පැලස්’ වල ලී යන්ග් අයි, ‘අයිරිස්'වල, ලීඕසංන් හසුන්. ‘ෆුල් හවුස්'වල සොං හයි කියෝ සහ ‘සික්‍රට් ගාර්ඩ්න්’ හි හියුන් බින් වැනි බොහෝ අය ඒ අතර වනවා. මේ තරු නිසා කොරියානු ටෙලිනාට්‍ය කෙරෙහි උමතුවක් ලොව පුරා ඇති කිරීමට සමත්ව තිබෙනවා.කෙසේ වෙතත් මේ තරු මඬලටත් වඩා වැදගත් වන්නේ අපේ රටේ ටෙලි නාට්‍යවල කතා තේමාවයි. ඒ අනුව ලොව පුරා මාධ්‍යවල කොරියානු ටෙලිනාට්‍ය අන්තර්ජාතික ජනප්‍රියත්වයේ අපේක්ෂාවක් බවට පත්ව ත‍ිබෙනවා.මෑත කාලේ කොරියානු සෝප් ඔපෙරාව ලොවේ එහා කෙළවරටම විශාල සොයා ගැනීමක් ලෙස විහිදී ගියා. එය ලොව පුරාම ප්‍රේක්ෂකයන් වින්දනීයත්වයට පත් කළා.මෙයට හේතු ලෙස පළමුවෙන්ම කිව යුත්තේ කොරියානු ටෙලිනාට්‍යවල මිත්‍රත්වය, පවුල් සංස්ථාවේ අගය හා ආදරය වැනි විශ්ව සංවේදී තේමා ගැබ් වී තිබීම විශාල ප්‍රේක්ෂක ආකර්ෂණයකට හේතු ‍වනවා. එම නාට්‍යවල මුඛ්‍ය තේමාවට අමතරව කොරියානු නාට්‍යවල ලිංගිකත්වය හා ප්‍රචණ්ඩත්වය පෙන්වන්නේ නෑ බටහිර ටෙලිනාට්‍යවල වගේ. ඒ වගේම කොරියානු ටෙලිනාට්‍යවල වේලාව හා කොටස් සංඛ්‍යාව සීමා කර තිබෙනවා. ඒ නිසා කතාව සංක්ෂිප්ත වන අතර මුඛ්‍ය තේමාවට අනුකූලවයි ගොඩනැ‍ඟෙන්නේ.ඒ ව‍ෙග්ම, කොරියානු කතා තේමා, නිරතුරුව ගොඩ නැ‍ඟෙන්නේ බටහිර ඒවාට වඩා භාවාත්මකවයි.විශේෂයෙන්ම ශ්‍රී ලංකාව ඇතුළු ආසියානු රටවලදී ‘සුජාත දියණිය’ ගෙන් ඔප්පු වුණා. අපේ පැරණි වටිනාකම්, පවුල් බැඳීම්, මාපියන්ට ගරු කිරීම සහ පවුලේ සාමාජිකයන් අතර ඇති බැඳීම වැනි අදටත් පවතින පොදු සංකල්ප බටහිර පුද්ගලවාදී වේගවත් සමාජ වෙනස්වීම්වල බලපෑමට වඩා ප්‍රේක්ෂකයන් ඇඳ බැඳ ගැනීමට සමත් වන බව.කොරියානු විනෝදාත්මක වැඩසටහන් මෙන් ම ජනප්‍රිය සංස්කෘතියත් මෑත අතීතයේ ලොව පුරා පැතිරුණා?ඊට පසු 2000 වසරේ දී කොරියානු ටෙලිනාට්‍ය ලොව පුරා ජනප්‍රිය වීමට හේතුව ප්‍රධානතම ටෙලිනාට්‍ය දෙක වූයේ 2002 විකාශය කළ ‘වින්ටර් සොනාටා’ සහ 2003 විකාශය කළ ‘ජුවෙල් ඉන් ද පැලස්’ නාට්‍යයි. ‘වින්ටර් සොනාටා’ රටවල් 20 ක් ආකර්ශනය කර ගන්නට සමත් වුණා වගේම ‘ජුවෙල් ඉන් ද පැලස්’ නාට්‍යය අඩුම වශයෙන් රටවල් 100 කවත් අලෙවි වුණා. එය ලොව පුරා ඉතා අධික ප්‍රේක්ෂක ආකර්ෂණයක් දිනා ගත්තේ කිසිම පසුබෑමක් එක රටකවත් ඇති නොවන අයුරින්.ඔබ සිංහල ටෙලි නාට්‍ය නරඹා තිබෙනවාද?මම අහලා තිබෙනවා ස්වාධීන රූපවාහිනියේ විකාශය වූ ‘අළු බඳුන’ ඉතා ජනප්‍රිය සිංහල ටෙලි නාට්‍යයක් කියා. ඒත් එහි ඉංග්‍රිසි උප සිරැසි යොදා නොතිබුණු නිසා මට හරියටම තේරුම් ගන්න බැරි වුණා.ඒත් මගේ රූප කියවීමේ සාමාන්‍ය දැනීම අනුව මම හිතනවා එය දුප්පත් ගමක අධි මානසික ශක්තියක් හිමි තරුණියක හා ඇය විසින් රෝගීන් සුව කරනු ලැබීම වගේම ආදරය පිළිබඳ ගෙතුණු කතාවක් කියා. එහිද පවුල් සංස්ථවේ වටිනාකම්, ගැටුම්, රැවටීම් ආදිය ඉතා හොඳින් සම්මිශ්‍රණය වී තිබෙනවා.ශ්‍රී ලාංකිකයකු නොවන ප්‍රේක්ෂකයකු ලෙස මට ස්වදේශකියන්ගේ සංස්කෘතික පසුබිම, ගැමියන්ගේ ජීවන රටාව පිළිබඳ එය හොඳ විවරණයක් ලබාදීම මා එය නැරඹීමට උනන්දු කළා. තවත් එවැනි ටෙලි නාට්‍ය කීපයක් නැරඹීමට මා කැමැතියි. හැබැයි ඒ ඉංග්‍රිසි උපසිරැසි යොදනවා නම් පමණයි.අරුණි මුතුමලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av1309153</link>
    <topic>සිනා කතා</topic>
    <author>එඩ්වඩ් චන්ද්‍රසිරි</author>
    <content>සිනා කතා‘කොහොම ද තාත්තෙ වැස්ස අපිට ලැබෙන්නෙ?’ තද වැසි දිනෙක සාලයට වී සෙල්ලම් කරමින් සිටි ඉෂාර තම පියාගෙන් ඇසීය.‘දෙයියො අඬනකොට තමයි පුතේ වහින්නෙ.’ පුවත්පතක් බලමින් සිටි පියා කීවේය.‘ඇයි තාත්තෙ, දෙයියො අඬන්නෙ?’ ඉෂාර නැවතත් ඇසීය.‘මිනිස්සු වැරදි කරන කොට තමයි පුතේ දෙයියො අඬන්නෙ.’ පියා කීවේය.‘දෙයියො ඔය තරං අඩන්ඩ, මිනිස්සු මොනවද කරන වැරදි?’ ඉෂාර ඇසීය.‘ඇයි බං මං උඹේ අම්මාව කසාද බැන්ද එක. පොඩි පහේ වැරැද්දක් ද මගෙන් වුණේ.’ පියා කීවේ කුස්සියට පිවිසෙන දොරටුව දෙස හොරැහින් බලමිනි.‘වැරදි වැඩක් කරන්ඩ හැදුවත් අවබෝධයෙන් යථාර්ථය තේරුම් අරගෙන නිවැරදි වෙන හැටි මම පාඩමක් විදියට ඉගෙන ගත්තෙ මේ ඊයෙ පෙරේදා.’ සේරසිංහ තම මිතුරු ලීලාරත්න සමඟ කීවේ කැන්ටිමේ තේ බොමින් සිටියදීය.‘කොහොමද උඹ ඒ පාඩම ඉගෙන ගත්තෙ?’ ලීලාරත්න ඇසුවේ තරමක කුතුහලයකිනි.‘මම පැණි කොමඩු කරත්තයකින් එක ගෙඩියක් වෙළෙන්දගෙ ඇහැ වහලා අරගත්තා. යතුරු කැරැල්ලේ පිහි තුඩින් හෙමිහිට හාරලා බැලුවම මට තේරුණා ඒක ඉදිලා නැති විත්තිය.’ සේරසිංහ කීවේ පාපොච්චාරණයක විලාසයෙනි.‘ඉතින් ඊට පස්සෙ උඹ මොකද කළේ?’ ලීලාරත්න ඇසීය.‘ඉතින් මම හොරෙන්ම ගිහින් ඒ ගෙඩිය ආපහු කරත්තෙට දාලා හොඳට ඉදුණු ගෙඩියක් පන්නාගත්තා.’ සේරසිංහ කීවේය.තරුණ අන්ධ සිඟන්නෙකු සෑම සතියකම සිකුරාදා සිඟමන් පතා අනුලාගේ නිවෙසට පැමිණීමට පුරුදුව සිටියේය. ඇය දෑස් නොපෙනෙන ඔහු කෙරේ අනුකම්පාවෙන් ඔහුට කන්නට සුදුසු යමක් ලබාදී කිසියම් මුදලක් ද දෙන්නට පුරුදුව සිටියාය.සෑම සිකුරාදාවකම නොවරදවාම පැමිණි සිඟන්නා එක දිගට මාසයක් ම පැමිණියේ නැත. ඔහුගේ නොපැමිණීම අනුලාටද තදින් දැනිණ. ඊළඟ සිකුරාදා අනුලා නාන කාමරයේ දිය නාමින් සිටියදී නිවෙස් සීනුව නාද විය. නෑම නවතා මඳක් කන්දුන් ඇයට අන්ධ සිඟන්නා තමාට කතා කරන හඬ ඇසුණි.සිඟන්නා අන්ධ බැව් හොඳාකාරවම දත් බැවින් ඇ‍ඟේ කිසිවක් නොමැතිව, තුවාය කරේ දමා ගෙන කොණ්ඩය පිසදමමින් සාලය හරහා ගිය අනුලා ඉදිරිපස දොර හැරියාය.‘නෝනා, මගෙ ඇස් දෙක ඔපරේෂන් කළා. ඉස්පිරිතාලෙ හිටිය හින්දයි මාසයක් ම ආවේ නැත්තෙ. දැන් මට හොඳට පේනවා නෝනා.’ හිඟන්නා තෙත බේරෙන ඇගේ සිරුර දෙස බලමින් කීවේය.ධනංජය ඉතා රූමත් කාන්තාවක් සමඟ පාරේ යමින් සිටියේය. ඔහු ඉදිරියට ආවේ ඔහුගේ මිතුරකු වූ අබේනායක ය.‘හලෝ, ධනංජය කොහෙද මේ යන්නෙ? කවුද මේ උඹේ වයිෆ් ද?’ අබේ ආශක්ත බැල්මක් ඇය වෙත හෙළමින් සිනාසී ඇසීය.‘මගෙ වයිෆ් නං නෙමෙයි. හැබැයි උඹේ වයිෆ් වෙයි ද කියන්ඩ නං බැහැ. මේ මගෙ නංගි.’ ධනංජය කෝපය මැඬ ගනිමින් පිළිතුරු දුන්නේය.එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av1309154</link>
    <topic>මගේ වටිනාකමට අවාසි චරිත රඟපාන්නේ නැහැ</topic>
    <author>ගාමිණී සුසන්ත</author>
    <content>මගේ වටිනාකමට අවාසි චරිත රඟපාන්නේ නැහැචංචලා වර්ණසූරියචංචලා වර්ණසූරිය වේදිකාව, පුංචි තිරය, සිනමාව යන ක්ෂේත්‍ර තුනෙහිම තම ප්‍රතිභාව පෙන්නුම් කර ඇති රංගන ශිල්පිනියකි. ඇය රංගනයෙන් දායක වුණු නවතම චිත්‍රපටය ‘සීතා මං ආවා’ පසුගියදා තිරගතවීම ආරම්භ විය. එහි ඇය නිරූපණය කරන්නේ සීතාගේ චරිතයයි. ඇය මේ දිනවල නිරත වී සිටින ‍කලා කටයුතු පිළිබඳවත් ‘සීතා මං ආවා’ චිත්‍රපටයේ සීතාගේ චරිතය පිළිබඳවත් අපි චංචලාගෙන් විමසා සිටිමු.චංචලා ඔබ මේ දවස්වල මොනවගේ වැඩවලද නිරතවෙලා ඉන්නේ.මම මේ දවස්වල මොහාන් නියාස්ගේ ‘ඉසුරු විමන’ සුමිත් ගල්හේනගේ ‘රජවත්ත’ සුරේශ් කුමාරසිංහගේ ‘රන්මිහිතැන්න’ යන ටෙලිනාට්‍යවල රූපගත කිරීම්වලට සම්බන්ධ වෙලා ඉන්නවා. මම රඟපෑ ‘දිය මත ලියමි’ ටෙලිනාට්‍යය මේ දිනවල විකාශය වෙනවා. ඒ වගේ ම මම රඟපෑ ‘ස‍ීතා මං ආවා’ චිත්‍රපටයත් තිරගත වෙනවා.කොහොමද ඔබ ‘සීතා මං ආවා’ චිත්‍රපටයට සම්බන්ධ වුණේ?මෙම චිත්‍රපටය ජයසේකර අපොන්සුගේ අධ්‍යක්ෂණයක්. මීට කලකට පෙර අපොන්සු අයිය ‘රසඳුන’ පත්‍රයට ගිය වෙලාවක කියල තියෙනව මගෙ චිත්‍රපටයට තාම සීතා කෙනෙක් ලැබුණේ නැහැනේ කියල එවිට රසඳුනෙන් කියල තියෙනව ‘චංචලා වර්ණසූරිය මේ චරිතයට සුදුසු වෙයි; එයා ලංකාවෙ හිටියොත් හරි” කියල. ඉන්පසුව අපොන්සු අයිය මට කතා කළා. ‘රසඳුන’ තමයි ‘සීතා මං ආවා’ චිත්‍රපටයට සීතාව සොයල දුන්නේ.මෙහි රංගනයට සම්බන්ධවීම ගැන ඔබට මොකද හිතෙන්නේ!රාමායනයේ එන රාම, සීතා, රාවණා චරිත වටා මෙම චිත්‍රපටයේ කතාව ගෙතී තිබෙනවා. ඒ ඓතිහාසික කතාව නව මුහුණුවරකින් ඉදිරිපත් කිරීමක් තමයි මෙහිදී සිදුව තිබෙන්නේ. මෙහි සීතා ගේ චරිතය රඟපාන්න ලැබීම මගේ රංගන ජීවිතයේ මම ලද භාග්‍යයක්. තුන්වැනි ලෝකයේ රටවල ජීවත්වන සෑම කාන්තාවක් ම වාගේ සිනාවක් වෙන්න පෙරුම් පුරනවා කිව්වොත් නිවැරැදියි. මගේ පැතුමන් ඒකයි. ඒ නිසා සීතා වැනි චරිතයක් නිරූපණය කිරීමට ලැබීම විශාල සතුටක්. මේ චිත්‍රපටය අපූරු චිත්‍රපටයක්.එන්න තියෙන ඔබේ නිර්මාණ මොනවාද?මොහාන් නියාස් ගේ ‘අපි මැරෙන්නෙ නෑ’, ජයන්ත චන්ද්‍රසිරිගේ ‘සමනල සංධ්වනිය’ අර්ජුන කමලනාත්ගේ ‘ආශා මායා’ කියන චිත්‍රපට එන්න තියෙනවා.‘සමනල සංධ්වනිය’ ත් ඔබට සුවිශේෂී චිත්‍රපටයක් නේද?ඇත්තෙන් ම ඔව්. ජයන්ත චන්ද්‍රසිරි වැනි නිර්මාණකරුවකුගේ චිත්‍රපටයකට දායක වෙන්න ලැබීමත් භාග්‍යයක්. මීට පෙර මම ඔහුගේ ‘සතර දෙනෙක් සෙන්පතියෝ’ ටෙලිනාට්‍යයට දායක වුණා. ‘සමනල සංධ්වනිය’ මීට ඉතාම සුවිශේෂී නිර්මාණයක්.මෙතෙක් ඔබ නිරූපණය කර තිබෙන චරිතවලින් ප්‍රේක්ෂකයින්ට ඔබ වඩාත් ම සමීප වුණේ කුමන චරිතයෙන් ද?ඒ ගැන කිසිම ‍විවාදයක් නෑ‍; ‘සීතාම්බර සළු’ ටෙලිනාට්‍යයේ බිනරි ගේ චරිතය. විදෙස් රටක හැදුණු මම බිනරිගේ චරිතය හොඳින් නිරූපණය කරයි කියල බොහෝ දෙනෙක් හිතුවේ නෑ. නමුත් මට ඒ අභියෝගයට සාර්ථකව මුහුණ දුන්නා.රංගන ක්ෂේත්‍රයේ ඔබ කිසියම් හොඳ ස්ථාවරයටක් මේ වනවිට ගොඩනඟාගෙන ඉන්නව කියල ඔබ හිතනවාද?ඇත්තෙන් ම ඔව්. මගේ නිර්මාණ නරඹන ප්‍රේක්ෂකයින්ගේ ප්‍රතිචාර අනුව , ඔවුන් මාව පිළිගන්නා ආකාරය අනුව ක්ෂේත්‍රයේ කිසියම් හොඳ ස්ථාවර‍ත්වයක් තියෙනව කියල මම විශ්වාස කරනවා. මේ වනවිට විවිධාකාර චරිත නිරූපණ කිරීමේ හැකියාව මට ලැබිල තියෙනවා. ඒ චරිත ප්‍රේක්ෂකයින් ආද‍රයෙන් වැලඳ ගෙන තිබෙනවා.ඔබේ වෘත්තීය රංගනය දනැහැ. මම කලාවට සම්බන්ධ වුණේ කලාවට ඇති ආදරය නිසයි. මගේ පවුලෙන් උරුම වුණු ව්‍යාපාර කටයුතු වල යෙදෙන ගමනුත් මම කලා කටයුතුවල නිරත වෙන්නේ. මුදල් ඉපයීමේ අරමුණින් මම කලා කටයුතුවල යෙදෙන්නේ නෑ. නමුත් රංගන කටයුතුවලදී මගේ හැකියාවට ගැළපෙන මුදලක් මම අය කරනවා. ඒ මගේ රංගනයට කිසියම් වටිනාකමක් තිබිය යුතු නිසා.දැනට ක්ෂේත්‍රයේ ඉන්න උසම නිළිය ඔබ ද?ගොඩක් දෙනෙක් එහෙම කියනවා.ඔබ ඇස්වලට කෘත්‍රිම කාච පලඳිනවද?නැහැ. මේ මට උපතින් ම ලැබුණු ඇස්. කෘත්‍රිම කාච පලඳින්න මට වුවමනාවක් න‍ෑ. හැබැයි ගොඩක් දෙනෙක් මගෙන් අහනව ඇස්වලට කාච පලඳිනවද කියල.ඔබ VIP රූප රැජින ලෙසත් කිරුළු පැලඳුවා නේද?ඔව්. ඒ මීට වසර කීපයකට ඉස්සර.නර්තනයට කැමැති නැති ද?බැලේ මම විෂයක් විදියට හදාරල තියෙනව. ඒ වගේ ම උඩරට පහතරට නැටුම් තරමක් දුරට හදාරල තියෙනවා. රංගනයකදී නර්තනයක් අවශ්‍ය වුණොත් ඒකට හැකියාව මට තියෙනවා.කලා නිර්මාණවල දී ඔබට හොඳම විවේචනය ලැබෙන්නේ කාගෙන්ද?මට හොඳම විවේචනය ලැබෙන්නේ මගතොටේදී හමුවන ප්‍රේක්‍ෂකයින්ගෙන්. මගේ කලා කටයුතුවලදී මගෙ අම්මා, මල්ලී, නංගී දක්වන සහයෝගය උපරිමයි. මට රඟපාන්න චරිතයක් ලැබුණාම ඒ චරිතය ගැන මගේ පවුලේ අය එක්ක මම කතා කරනවා. ඒ චරිතය රඟපෑම මට මගේ ජීවිතයට අවාසියක් නම් ඒ චරිතය රඟපෑම අත හරිනවා. එහෙම චරිත ප්‍රතික්ෂේප කළ අවස්ථා බොහොමයක් තියෙනවා.දැන් ඔබට විවාහ වෙන්න කල වයස හරිනේද?(සිනාසෙමින්) අපි ඒ ගැන පස්සෙ කතා කරමු.ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av1309155</link>
    <topic>කුරුලෑ වර්ධනයට සම අපිරිසුදු වීම බලපානවා</topic>
    <author>හේමාලි</author>
    <content>කුරුලෑ වර්ධනයට සම අපිරිසුදු වීම බලපානවාඅපි පසුගිය සතියේ කතාබහ කළේ අපේ රටේ බොහෝ දෙනකුට බලපාන කුරුලෑ ප්‍රශ්නය ගැනය. ඇත්තටම පියකරු මුහුණකට කුරුලෑ එන එක ප්‍රශ්නයක් තමයි. ඕනම කෙනෙක් දිහා බැලුවම මුලින්ම අපට පෙනෙන්නේ මුහුණ. කෙනකුට උත්පත්තියෙන් හිමිවන මේ මුහුණේ පියකරු බව, සුන්දරත්වය නැති කරන දෙයක් විදියට අපට කුරුලෑ හඳුන්වන්න පුළුවන්.හැබැයි මේ තත්ත්වයෙන් මිදිය නොහැකියි කියා කවුරුත් කනස්සල්ලට පත් විය යුතු නැහැ. අපේ උපදෙස් පිළිපදිනවා නම් ඉතා පහසුවෙන් ඔබට මේ තත්ත්වයෙන් මිදිය හැකියි. මේ තත්ත්වයෙන් ඈත්වන්නට නම් ඔබටත් ඉතාම හොඳ ඉවසීමක්, පාලනයක් තිබිය යුතුයි. විශේෂයෙන් ඉවසීම හා පාලනය පිළිබඳ සඳහන් කළේ මේ ප්‍රශ්නයේ දී ඔබ ඔබගේ කට පාලනය කර ගැනීම අතිශයින්ම වැදගත් වන නිසා.අපි කවුරුත් කටට රසට කෑම කන්න හරි කැමැතියි. විශේෂයෙන් අන්නාසි, අච්චාරු, සොසේජස් වැනි දේවල් එක්ක ආහාර ගනිත්දි ඒ රසයේ ප්‍රියතාවයට ලොල් වීම සාමාන්‍ය දෙයක්. එහෙත් අන්නාසි, අච්චාරු, සොසේජස්, චොක්ලට් වර්ග, විවිධ පැණි බීම වර්ග, බර්ගර් වැනි දේ ආහාරයට නිතර නිතර එක්කර ගැනීම කුරුලෑ වර්ධනය වන්නට හේතුවක් බව ඔබ දැන සිටියා ද? ඇත්තටම අපි කාටත් තමන් ප්‍රිය කරන මේ ආහාර කෑමට ගනිත්දී කුරුලෑ ගැනවත්, වෙනත් රෝග තත්ත්වය ගැනවත් මතකයට එන්නේ නෑ. නමුත් අද පටන්වත් ඔබ දැඩි සේම මතක තබාගෙන කුරුලෑ තත්ත්වයෙන් මිදෙන්න අවශ්‍ය නම් මේ ආහාර ප්‍රතික්ෂේප කරන්න.තව සමහරුන්ට කුරුලෑ ඇතිවීම උත්පත්තියෙන් හිමි වන ලක්ෂණයක් බවටත් පත්වෙලා තිබෙනවා. ඒකට හේතු වෙන්නේ ජානමය බලපෑම. අම්මාට හෝ තාත්තාට මෙවැනි තත්ත්වයක් දැඩි ලෙස බලපෑවා නම් ඒ ජානමය තත්ත්වය ඔහුගේ හෝ ඇයගේ දියණියට හෝ පුතාට එන්නට හැකියාව තිබෙනවා.කුරුලෑ වර්ධනය වීමට සහ ඇතිවීමට ප්‍රධාන වශයෙන්ම සමේ අපිරිසුදුතාවයත් බලපානවා.විශේෂයෙන් අපි සඳහන් කළා කුරුලෑ ඇතිවීමේ වැඩි ප්‍රවණතාවයක් දකින්න ලැබෙන්නේ තෙල් සහිත සමක කියලා. වැඩියෙන් කුණු දූවිලි තැන්පත් වෙන්නෙත් තෙල් සහිත සමක බව ඔබ දන්නවා නේද? සම මතුපිට මේ ආකාරයෙන් කුණු දූවිලි තැන්පත් වීම වළක්වා ගැනීමට ඔබ හැම විටම ප්‍රවේසම් විය යුතුය. එසේම මැරුණු සමේ සෛල තැන්පත් වුණාමත් සම අපිරිසුදු තත්ත්වයට පත්වෙනවා. එවැනි අවස්ථාවලත් කුඩා කුඩා කුරුලෑ එන්න පුළුවන්.සමහරුන් අනුගමනය කරන අයහපත් සනීපාරක්ෂක පුරුදුත් මේකට හේතුවක් වෙන්න පුළුවන්. කෙනකුට කොයි තරම් හොඳින් පිරිසුදුවට ඉන්න අවස්ථාව සහ පහසුකම් තිබුණත් තමන් පුරුදු වී සිටින අන්දමට එය එසේ සිදු නොවන අවස්ථා අපි ඕනෑතරම් දැක තිබෙනවා, අසා තිබෙනවා. අපේ ශරීරයෙන් පිටවන දහදිය පිටවීම සඳහා සමේ ඇති සියුම් සිදුරු නිරන්තව විවෘතව පිරිසුදුව තබා ගත යුතුයි. ඒවා කුණු දූවිලි වලින් වැසී තිබුණහොත් දහදිය පිටවීමට ඉඩක් නොමැති වේ.අනෙක් පැත්තෙන් කුරුලෑ වැඩියෙන් ඇතිවන පුද්ගලයන් අතර නිතර මහ පාරේ වැඩ කරන දූවිලි සහිත පරිසරයක වැඩ කරන, කර්මාන්ත ශාලාවල වැඩ කරන පිරිස් බහුලව දැකිය හැකිය. කර්මාන්ත ශාලාවලින් පිටවන දුම්, මෙන්ම පාරේ දූවිලි ආදිය නිසාවෙන් සම අපිරිසුදු වීම නිසා කුරුලෑ ඇතිවිය හැකිවීම මීට හේතුවයි.තවත් සමහරු ඉන්නවා තමන්ගේ සමට නොයෙකුත් රසායනික නිෂ්පාදන සහිත ක්‍රීම් වර්ග ආදිය පාවිච්චි කරන, එසේම කොණ්ඩය ඩයි කිරීම සඳහා භාවිත කරන ඩයි වර්ග ද මේ තත්ත්වයට බොහෝ සෙයින් බලපානවා.ඒ නිසා ඔබ කොණ්ඩය ඩයි කරන කෙනෙක් නම් ඒ සඳහාත් නියමිත ප්‍රමිතියකින් යුතු ඩයි වර්ගයක් භාවිත කරන්නට සැලකිලිමත් වෙන්න. මන්ද ඒ ඩයි වර්ගය නිසාත් ඔබේ මුහුණේ කුරුලෑ මතු වීමට ඉඩ ඇති බැවින්.අපේ රටේ පවතින විවිධාකාර දේශගුණික තත්ත්වයන් ද මේ සඳහා බලපානවා. විශේෂයෙන් කුරුලෑ සඳහා බලපාන්නේ උෂ්ණ සහිත දේශගුණ තත්ත්වයන්. ඒ නිසා එවැනි පළාත්වල ජීවත්වන අයටත් මේ තත්ත්වය බහුලව ඇතිවෙන්න පුළුවන්.එසේම වෛද්‍ය නිර්දේශයන්ගෙන් තොරව විවිධ ආකාරයේ පෙති වර්ග, හෝමෝන වර්ග ලබා ගැනීමත් කුරුලෑ ඇති වීමට හේතුවක්. තවත් සමහරු රසදිය අඩංගු Skin Production භාවිත කරනවා. මෙවැනි ආලේපන වර්ග වෛද්‍ය උපදෙස් හෝ රූපලාවණ්‍ය උපදෙස් වලින් තොරව භාවිත කිරීමත් කුරුලෑ ඇති වීමට හේතුවක් වෙනවා. ලබන සතියේ අපි කුරුලෑ ඇති විය හැකි ආකාර කීපයක් ගැන කතා කරමු.හේමාලිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av1309156</link>
    <topic>යාත්‍රා</topic>
    <author>තුෂාරි නේරංජා</author>
    <content>යාත්‍රාරංගන ශිල්පිනියක ලෙස කලා ක්ෂේත්‍රයට පිවිස රටම හඳුනන නීතිඥවරියක ලෙස කටයුතු කරන්නට හැකිනම් එය රංගන ශිල්පිනියක ලබන ලොකු වාසනාවක්. මේ වාසනාවට හිමිකම් කියන්නේ නව පරපුරේ දක්ෂ නිළියක වන ක්‍රිෂානි අලංකියි. ‘දෙහදක් ආදරෙන්’, ‘හිතට වහල් වීමි’, ‘රාත්‍රිය’ වැනි ජනප්‍රිය ටෙලිනාට්‍ය ගණනකට ඇය රංගනයෙන් දායක වුණා. නමුත් මෑත කාලයේ ඇය රඟපෑ ටෙලිනාට්‍යයක් අප නෙත් නොගැටුණු තරම්. මොකද පසුගිය වසර තුනක පමණ කාලය සම්පූර්ණයෙන් ඇය කැප කළේ ඇගේ නීතිවේදී උපාධිය වෙනුවෙන් වීම නිසයි ඒ.“මම ලන්ඩන් “එල් එල් බී” උපාධිය සම්පූර්ණ කළා. තවම මම නීතිය පැත්තෙන් ඉදිරියට යනවද රංගනය පැත්තෙන් ඉදිරියට යනවද කියලා තීරණය කර නැහැ. මම රංගනයට කැමැතියි. වසර කිහිපයක නිහඬතාව බිඳ දමලා චාමර පීරිස් ගේ අලුත්ම ටෙලිනාට්‍යයට මම දායක වෙනවා. හොඳ රංගනයක් ප්‍රේක්ෂකයන්ට දැක බලා ගැනීමට සැලැස්වීම මගේ අරමුණයි.  තිරගත වීමට නියමිත ‘සමනල සංධ්වනිය’ චිත්‍රපටයේ ප්‍රධාන භූමිකාවක් වන වාදීෂ දේවමින් ද වික්‍රමනායක සංගීතඥයාගේ චරිතය රඟ දක්වන්නේ නව පරපුරේ දක්ෂතම රංගන ශිල්පියෙකු වන උද්දික ප්‍රේමරත්නයි. පියානෝව වයමින් උද්දික මෙහිදී ගායනා කරන “ඉකි ගසා හඬන අතීතයක කඳුළු එක්ක ගනුදෙනු කරනා මට මගේ නොවන මගේම ආදරයක් තිබුණා.” යන ගීතය මේ දවස්වල බෙහෙවින්ම ජනප්‍රියයි. මේ ගීතය චිත්‍රපටය සඳහා ගායනා කරන්නේ හැබෑවටම උද්දික බව හුඟ දෙනෙක් සිතනවා. විශාරද අමරසිරි පීරිස් මේ ගීතයට හඬ දුන්න ද සැබෑ දිවියේ උද්දික රංගන ශිල්පියෙක් වගේම ගායකයෙක් ද වෙනවා. උද්දික ගේ මේ ගායනය ගැන අපි විමසා බැලුවා.“එහෙම දැනෙනවා නම් ඇත්තටම මම සාර්ථකයි. මෙයින් කියවෙන්නේ ඔහුට දැනෙන ආදරය වෙනස්ම අකාරයකින් ඒ සංගීතඥයා විඳින හැටියි. මම ඒ ගීතය ගායනා කරනවා කියා ප්‍රේක්ෂකයන් හිතනවා නම් ඒක ඇත්තටම හොඳ දෙයක් කියා මම හිතනවා.  පුංචි දුවා දරුවන්ගේ මල් කැකුළු වන් පුංචි සිත්වලට ආමන්ත්‍රණය කරන එක හැම දෙනාටම එක වගේ කරන්නට බැහැ. දැන් බොහොම කාලයක ඉඳලා ඇගේ නම පුංචි දූ පුතුන්ට හරිම සමීපයි. ඇය තමයි ජානකී සූරියආරච්චි. ජානකී පුංචි පොඩිත්තන් වෙනුවෙන් අලුත්ම වැඩක නිරත වෙලා කියල අපිට දැනගන්නට ලැබුණා.“මම පුංචි පොඩිත්තන් වෙනුවෙන් අලුත් ම කාටුන් චිත්‍රපටයක් නිර්මාණය කළා. මේ කාටුන් චිත්‍රපටය අධ්‍යාපනික කාටුන් චිත්‍රපටයක්. ලංකාවේ පළමුවරට අධ්‍යාපනික කාටුන් චිත්‍රපටයක් ලෙස මෙය නම් කරන්න පුළුවන්. පුංචි ළමයින්ට ලේසියෙන් අකුරු මතක තියාගන්න, ඕනම වයසක දරුවකුට නොදැනුවත්වම අකුරු ඉගෙනීමත් මේ කාටුන් චිත්‍රපටය ඔස්සේ සිදුවෙනවා. සින්දු, කවි, කතන්දර, නැටුම්, හාස්‍යය මේ හැම දෙයක් ම එකතු කරල තමයි මෙය නිර්මාණය වන්නේ. මම හිතනවා මේ කාටුන් චිත්‍රපටය පුංචි දරුවන්ට විනෝදය සමඟ අධ්‍යාපනය ලබාදේවි කියලා.  හැමදාමත් හැකියාවෙන් අර්ථවත් රංගනයක් ප්‍රේක්ෂකයන් හමුවට ගෙන එන්නට උත්සාහ ගන්නා නළුවෙක් තමයි බිමල් ජයකොඩි. බිමල් මේ දවස්වල කිසිම රූගත කිරීමකට දායක නොවී නැටුම් පුහුණුවන බවක් අපිට ආරංචි වුණා.“ආචාර්ය ධර්මසේන පතිරාජගේ නවතම චිත්‍රපටයේ රංගනයට ලක ලැහැස්ති වෙමින් තමයි මම මේ දවස්වල ඉන්නේ. මේ චිත්‍රපටයේ නම ‘සක්කාරං'. චම්මින්ද වෙලගෙදරගේ ‘සක්කාරං’ නවකතාව ඇසුරින් තමයි නිර්මාණය වෙන්නේ. එක්දහස් අටසිය ගණන්වල පාරම්පරික නැටුම් කරන කුලයක් වටා ගෙතෙන කතාවක් මෙයින් කියවෙන්නේ. එහි මම සුබෙයි ගුරුන්නාන්සේ කියන චරිතය තමයි නිරූපණය කරන්නේ. මේ දවස්වල ඒ නිසාම රවී බන්ධු විද්‍යාපති ළඟ නර්තනය හදාරනවා. ඉතාම කෙටි කාලයක් තුළ එය පුහුණු විය යුතුයි. එය තරමක අභියෝගයක්. මම මේ දිනවල වෙහෙසෙන්නේ ඒ අභියෝගය ජයගෙන අවශ්‍ය රූගත කිරීම් සඳහා සහභාගී වීමටයි.  මේ දවස්වල ජනප්‍රියතම ටෙලිනාට්‍ය කිහිපයක් තමයි ‘දම්සාරි’, ‘තරුමලී’, ‘තූර්යා’, ‘ඒ ලෙවල් ඉවරයි'. මේ නාට්‍ය හරහා නිරන්තරයෙන් අපේ නෙත් ගැටෙන රංගන ශිල්පියෙක් තමයි කාවිංග පෙරේරා. පසුගිය දවසක ‘තරුමලී’ ටෙලි නාට්‍යයේ රූගත කිරීමකට සහභාගිවෙලා සිටින අතරතුර කාවිංග අනතුරකට ලක්වුණු බව අපිට ආරංචි වුණා. ඒ අනතුරට මුහුණ පෑ කාවිංග නැවතත් අනතුරකට ලක්වූ පුවතක් අපිට දැනගන්නට ලැබුණා.‘තරුමලී’ නාට්‍යයේ දී මම රඟ දක්වන්නේ දුෂ්ට චරිතයක්. මෙහිදී මම ජීප් රථයක් උඩක ඉඳන් පහළට වේගෙන් එළවාගෙන එන දර්ශනයක් රූගත කළා. එහිදී මම ජීප් රථය පදවා ගෙන වේගයෙන් එනවිට ස්වයංක්‍රීයවම එහි සුක්කානම තද වුණා. එක පාරටම ජීප් රථය පහළ තිබූ ලයිට් කණුවක වැදිලා නතර වුණා. එතනින් එහාට තිබුණේ ලොකු හෙළක්. එතනට වැටුණා නම් අද මම ජීවතුන් අතර නැහැ. මේ අනතුර වෙලා ටික දිනකින් ම මට තවත් අනතුරකට මුහුණ පාන්න සිදුවුණා. මම මෝටර් රථය පාර අයිනේ නවත්වා පාර පැන්නා. එකපාරටම වේගයෙන් ආපු මෝටර් බයිසිකලයක් මගේ ඇ‍ඟේ හැපුණා. දෙවියන් බේරුවා වගේ මේ වගේ අනතුරු කීපයකින් ම මට ගැ‍ලවෙන්නට පුළුවන් වුණා. ඇත්තටම ඒ ගැන දෙවියන්ට මං ස්තූතිවන්ත වෙනවා. හිනාවෙමින් මේ දේවල් කතා කළත් ඒ සිදුවීම් මතක් වෙනකොට හිතට මහත් චකිතයක් ඇති වෙනවා.තුෂාරි නේරංජාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av1309158</link>
    <topic>2013 - රාජ්‍ය සංගීත සම්මාන අනුස්මරණ සහ උපහාර සම්මානලාභීහු මෙසේ කියති</topic>
    <author>sජෝජ් රොබ්සන් ද සිල්වා</author>
    <content>2013 - රාජ්‍ය සංගීත සම්මාන අනුස්මරණ සහ උපහාර සම්මානලාභීහු මෙසේ කියතිරජය කලාකරුවන්ව ඇගයීමේ පියවරක්ආචාර්ය අජන්තා රණසිංහ“මම ගී පද රචනය පටන් ගත්තේ 1970 දීයි. මේ වන විට මම පණ්ඩිත් අමරදේවයන්ගේ සිට රාජ් සෙනෙවිරත්න දක්වා ගී පද රචනා කර තිබෙනවා. එමෙන්ම ඒ වෙනුවෙන් ලබන්න හැකි සෑම සම්මානයක්ම මට ලැබී තියෙනවා. ඒ පිළිබඳ මට හීන් ආඩම්බරයක් දැනෙනවා. ගීත රචනා ක්ෂේත්‍රය වෙනුවෙන් මෙම ජාතික සම්මානය මට ලැබීම රජය කලාකරුවන්ව ඇගයීමේ පියවරක් ලෙස මම සලකනවා.”“රජය මඟින් මෙවැනි ඇගයීමක් කිරීම ඉතා විශිෂ්ට කටයුත්තක්. මොකද ජනාධිපති සම්මාන ප්‍රදානයක් දැන් කෙරෙන්නේ නැහැ නේ. චිත්‍රපට නිර්මාණ පාර්ශ්වය පමණයි ජනාධිපති සම්මාන ප්‍රදානයේ දී ඇගැයීමට ලක් කෙරුණේ. ඒත් මෙම රාජ්‍ය සංගීත සම්මාන උලෙළේ දී සමස්ත සංගීත ක්ෂේත්‍රයම ආවරණය වන පරිදි ඇගයීම අපට අගය කළ හැකියි.”රාජ්‍ය සම්මානයක් ලැබීම සතුටක්හරූන් ලන්ත්‍රා “රාජ්‍ය සම්මානයක් ලැබීම ගැන සතුටුයි.” (ඉතා අපහසුවෙන් අප සමඟ සිය අදහස එලෙස පැවසූ ගායන ශිල්පි හරූන් ලන්ත්‍රා වෙනුවෙන් තවදුරටත් අදහස් පැවසුවේ ඔහුගේ ආදරණීය බිරිය අතාරිත් ලන්ත්‍රා ය. ඇය ඔහුගෙන් විමසමින් අපට ඔහුගේ අදහස් මෙසේ පැවැසුවාය.)“මම ගායනා කරපු සරල ගී හැම එකක්ම වාගේ ජනප්‍රිය වුණා. මං චිත්‍රපට ගීතත් ගායනා කළා. සංගීත ක්ෂේත්‍රයේ නිර්මාණාත්මක ශිල්පීන්ව අගය කරමින් රාජ්‍ය මට්ටමෙන් මෙහෙම සම්මාන ලබා දීම ඉතාම හොඳ වැඩක්. මට පුළුවන් කාලේ හැකි උපරීමයෙන් සහ හැකියාවෙන් මම ගීත ගායනා කළා.ඉතින් මා ජීවත්ව සිටිද්දීම මෙහෙම රාජ්‍ය සම්මානයක් ලබා දී මා කළ කිසියම් මෙහෙවරක් තියෙනවා නම් එය අගය කිරීම පිළිබඳව මෙම රාජ්‍ය සංගීත සම්මාන උලෙළ සංවිධානය කළ සැමටම මං ස්තුතිවන්ත වෙනවා.”ඉදිරි ගමනට විශාල ශක්තියක්ආනන්ද පෙරේරා“නව නිර්මාණාත්මක සංගීතය වෙනුවෙන් මෙවර රාජ්‍ය සංගීත සම්මාන උලෙළේ දී මටත් සම්මානයක් හිමි වීම ගැන සතුටු වෙනවා. දේශීය, බටහිර, හින්දුස්ථානි ඇතුළු විවිධ සංගීත ක්‍රම සංකලනය කරමින් නිර්මාණ කරන්න මා ගත් උත්සාහය මෙලෙස ඇගැයීමට ලක් වී අවධානයට යොමුවීම ඉදිරි ගමනට ලැබුණු විශාල ශක්තියක් ලෙස මම සලකනවා.”“අපි කොපමණ නිර්මාණ කළත් ශුද්ධ ස්වර හත ඇතුළු ස්වර 12 කින් තමයි ඒ සියලුම නිර්මාණ කරන්න ඕනේ. එහි අලුතින් නිර්මාණ කරන්න දෙයක් නැහැ. නව ක්‍රම අත්හදා බැලීම තමයි කරන්න තියෙන්නේ. මේ සම්මානය තවදුරටත් නව නිර්මාණ කිරීමට මට දිරියක් සහ ශක්තියක් වේවි.”මුදලට වඩා මෙවැනි ඇගැයීම වටිනවාසරත් ද අල්විස්“සිනමා සංගීත ක්ෂේත්‍රය වෙනුවෙන් රාජ්‍ය සම්මානයක් මා හට ලැබීම මගේ නිර්මාණ දායකත්වය ඇගැයීමක් ලෙස මම සලකනවා. මුදලට වඩා මෙවැනි ඇගැයීමක් වටිනවා. මගේ ජීවිත කාලය පුරා සංගීතවත් කළ චිත්‍රපට අතර වාණිජමය චිත්‍රපට මෙන්ම කලාත්මක චිත්‍රපටත් තිබුණා.“කෙසේ වුවත් වෙනදා වගේම අදත් මට හිතෙන්නේ. ‘මෙහෙම සම්මානයක් ලැබුණා කියන්නේ ලෝකයක් ලැබුණා කියන එක නොවේ’ කියලයි. නිර්මාණකරුවෙකු වශයෙන් යන ඉදිරි ගමනට දිරියක් මෙම ඇගැයීමෙන් ලැබුණා කියා මං හිතනවා.”කැලිප්සෝ සංගීතයට ලැබුණු සම්මානයක්නොයෙල් රණසිංහ“ගායන හා කැලිප්සෝ සංගීතය වෙනුවෙන් පිරිනැමෙන සුවිශේෂ උපහාර සම්මානයක් ලෙස මගේ ජීවිත කාලය තුළ දී මෙවැනි රාජ්‍ය සම්මානයකින් ඇගැයීමට ලක්වීම මට හිතාගන්න වත් බැරි තරම්. මම කවදාවත් හිතුවේ නැහැ මෙවැනි සම්මානයක් ලැබෙයි කියා. තාම විශ්වාස කරන්නත් අමාරුයි මෙය. මම මගේ සංගීත ජිවිතය අරඹලා දැන් අවුරුදු 55 යි. ඉන් අවුරුදු 50 ක්ම ‘කැලිප්සෝ’ සංගීතය වෙනුවෙන් තමයි වැඩිපුරම කැප කෙරුවේ. මුල ඉඳලම කැලිප්සෝ සංගීතය වෙනුවෙන් මට නොයෙකුත් කරදර පීඩා විඳ දරාගන්න සිදු වුණා. ඒත් මම දිගටම මෙය කරගෙන ආවා. මේ සම්මානය පෞද්ගලිකව මට නොවේ, මෙරට කැලිප්සෝ සංගීතයට ලැබුණු සම්මානයක් සහ පිළිගැනීමක් ලෙසයි මට හැ‍ඟෙන්නේ.”“කැලිප්සෝ සංගීතය ගැන බොහෝ දෙනෙකුට තිබුණේ වැරදි මතයක්. බටහිර ඉන්දියානු සංගීත ක්‍රමයක් ලෙස සලකා කොතෙකුත් වෙනස්කම් එදා කැලිප්සෝ සංගීතකරුවන්ට කෙරුණා. එසේ බලනවා නම් අපිට කලිසම් අඳින්නත් බැහැ. ක්‍රිකට් ගහන්නත් බැහැ. ඇත්ත වශයෙන්ම අපට පුරුදු විරිදු සහ වාද බයිලා තමයි කැලිප්සෝ කියා හඳුන්වන්නේ.sජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av1309159</link>
    <topic>holywood News</topic>
    <author>සුජීව තේවහෙට්ටිගේ</author>
    <content>holywood Newsජනප්‍රිය නළු තිමති ඩැල්ටන් ඔබට මතක ද? සුප්‍රකට ජේම්ස් බොන්ඩ් චිත්‍රපට මාලාවේ ‘ලිවිං ඩේ ලයිට්ස්’ සහ ‘ලයිසන්ස් ටු කිල්’ යන චිත්‍රපටවල ජේම්ස් බොන්ඩ් ලෙස රඟපෑවේ තිමති. ළඟදීම ඔහු, තවත් වීර චරිතයක් රැගත් අලුත්ම චිත්‍රපටයක රඟන්න සූදානම්. චිත්‍රපටයේ නම, ‘බැට් මෑන් වර්සස් සුපර්මෑන්’, මේ චිත්‍රපටය ‘මෑන් ඔෆ් ස්ටීල්’ චිත්‍රපටයේ දෙවැනි කොටස හැටියටයි, නිර්මාණය වන්නේ.තිමති ඩැල්ටන් මෙහි නිරූපණය කරන්නේ බැට් මෑන් වීරයාට හිතෛෂී, ප්‍රධාන සේවකයාගේ චරිතයයි. මේ චරිතය මීට කලින් නිරූපණය කළේ මයිකල් කේන්. ‘හිටපු ජේම්ස් බොන්ඩ්'ව මේ චරිතයට ගත යුතු යැයි චිත්‍රපටයේ නිෂ්පාදකවරුන්ට යෝජනා කර ඇත්තේ මෙහි අධ්‍යක්ෂ සැක් ස්නිඩර් සහ තිර රචක ඩේවිඩ් ගොයර්. ඔවුන් පවසා ඇත්තේ බැට් මෑන් ගේ හිතවත් සේවකයා ලෙස රඟන්නට වෙනස් මුහුණක් යොදා ගැනීමෙන් ‘බැට් මෑන් වර්සස් සුපර් මෑන්’ චිත්‍රපටයට සැබෑ වෙනසක් මුසු කළ හැකි බවයි.චිත්‍රපටයේ බෙන් ඇෆ්ලෙක් සහ හෙන්රි කැවිල්, සුපර් මෑන් සහ බැට් මෑන්ගේ චරිත නිරූපණය කරනවා. රූගත කිරීම් ලබන වසරේ මුල් භාගයේ දී ඇමෙරිකාවේ මිචිගන් හිදී ඇරැඹීමට නියමිතයි.ස්කාලට් ජොන්සන් හොලිවුඩ් සිනමාව තුළ ජනප්‍රියත්වයට පත්වුණත් ඇගේ පවුල් පසුබිමට දේශපාලනය ද මුසුවී තිබෙනවා. දැනට 28 වැනි වියෙහි පසුවන ස්කාලට් මෑතකදී ප්‍රකාශ කර තිබුණේ තමන්, දේශපාලනයෙහි නිරත වන්නටත් කැමැති බවයි.ස්කාලට් ප්‍රිය කරන දේශපාලන චරිතයක් ඇමෙරිකා එක්සත් ජනපදය තුළ සිටිනවා. ඒ තමයි, හිටපු රාජ්‍ය ලේකම් හිලරි ක්ලින්ටන්. අනාගත ජනාධිපතිවරණයකදී තරග කරන්නට වැඩිම සුදුසුකම් ලබා සිටින්නේ හිලරි බවයි මේ හොලිවුඩ් නිළිය ප්‍රකාශ කරන්නේ.“2016 දී පැවැත්වෙන ජනාධිපතිවරණයේදී හිලරි ක්ලින්ටන් මහත්මිය තරග වැදුණොත් මම ඇයට සහයෝගය ලබා දෙනවා. ක්ලින්ටන් මහත්මිය මවක්. සාමාන්‍යයෙන් මවු පදවිය ලද කෙනෙකුට වගකීමක් පැවරුණාම ඒ වගකීම හොඳින් ඉටු කෙරෙනවා. කාන්තාවකට වෙනත් දෘෂ්ටි කෝණයකින් ප්‍රශ්න දිහා බලන්න හැකියාවක් තියෙනවා. ඒ වගේම මිනිසුන් ගැන හොඳ අවබෝධයකුත් තියෙනවා. ඒ, මවු පදවියෙන් ලද සහජ ඉව නිසයි. හිටපු සෙනෙට් සභිකාවක් ද වන නිසා ක්ලින්ටන් මහත්මිය ජනාධිපති පදවියටත් සුදුසු ය කියලයි මම හිතන්නෙ.”ස්කාලට් සම්මුඛ සාකච්ඡාවකදී කීවා.  සැත්කමකට මුහුණ දුන් හොලිවුඩ් සුපිරි නිළි ඇන්ජලිනා ජොලී, නැවතත් පෙර පරිදිම සිනමා ලොව සමඟ සම්බන්ධ වී සිටිනවා. ඇයට ළඟදීම ගෞරව සම්මානයක් ලැබෙන්නටත් නියමිතයි. චලන චිත්‍රපට පිළිබඳ ඇමෙරිකානු ඇකඩමිය (AMPAS) විසින් 5 වැනි වරටත් සංවිධානය කරනු ලබන මේ සම්මාන උලෙළේදී ඇන්ජලිනාට මෙන්ම සිනමා නිර්මාණයේදී විශිෂ්ට දස්කම් දැක්වූ තවත් කිහිප දෙනෙකුට ද සම්මාන පිරිනැමීමට නියමිතයි.ඇන්ජලිනාට මේ ගෞරව සම්මානය හිමි වන්නේ ඇයගේ කුලුඳුල් සිනමා නිර්මාණය වන ‘ඉන් ද ලෑන්ඩ් ඔෆ් බ්ලඩ්’ වෙනුවෙන් සහ ඇය විසින් සමාජ සේවා කටයුතුවලදී පෙන්වන ලද අප්‍රතිහත ධෛර්යය සහ කැපවීම වෙනුවෙන්. ඇන්ජලිනාට මීට කලින් ‘ඔස්කා’ සම්මානය හිමි වූයේ 1999 දී තිරගත වූ ‘ගර්ල් ඉන්ටර්රප්ටඩ්’ චිත්‍රපටයේ ප්‍රධාන චරිතයක් රඟපෑමෙන්. ලබන නොවැම්බර් 16 දා පැවැත්වෙන උලෙළේදී ඇන්ජලිනාට මේ ගෞරව සම්මානය පුද කිරීමට නියමිතව තිබෙනවා.  සුපිරි නළු මයිකල් ඩග්ලස් ගේ විවාහ ජීවිතය දෙදරුම් කා ඇති බව මෑතකදී හොලිවුඩ් පුරයෙන් වාර්තා වුණා. ඔහු, තම නිත්‍යනුකූල බිරිය වූ ජනප්‍රිය නිළි කැතරින් සීතා ජෝන් ගෙන් දැන් වෙන්වී සිටිනවා. මේ අවුල් වියවුල් මැද්දේ මයිකල් ඩග්ලස්ට මිල කළ නොහැකි අගනා සම්මානයක් පසුගියදා හිමි වුණා. ඒ, ලන්ඩනයේ ජී. කිව් මෙන් ඔෆ් ද ඉයර් සංවිධානයෙන් පිරිනැමෙන ‘ලෙජන්ඩ්’ (යුග පුරුෂයා) සම්මානයයි.16 වැනි වරටත් පැවැත්වුණු මේ සම්මාන උලෙළට හොලිවුඩ් හි සුපිරි තරු රැසක්ම සහභාගි වුණා. ජස්ටින් ටිම්බර් ලේක්, ලොව් රීඩ්, සර් බොබ් කාල්ටන් වැනි සුපිරි කලාකරුවන් මෙයට එක්වූ බවයි දැනගන්න ලැබුණේ. මෙහිදී සර් බොබ් හට ‘යාවජීව සම්මානයත්’ (Lifetime Achievement) ගායක, සර් එල්ටන් ජෝන් හට “ප්‍රතිභාවන්තයා” (Genius) සම්මානයත් පිරිනැමුණා. ලන්ඩනයේ කොන්වන්ට් උද්‍යානයේ රාජකීය ඔපෙරා ශාලාවේ දී පැවැත්වුණු මේ සම්මාන උලෙළේ දී සම්මාන කිහිපයක්ම තවත් කලාකරුවන් කිහිප දෙනෙකුට පිරිනැමුණා.යොවුන් නිළි අමන්දා බීන්ස් පසුගිය මාස කිහිපය තිස්සේ රැඳී සිටියේ කැලිෆෝනියාවේ වී. සී. එල්. ඒ. වෛද්‍ය මධ්‍යස්ථානයේ නේවාසිකව ප්‍රතිකාර ලබමින්. ඇය මනෝ චිකිත්සක ප්‍රතිකාර ලබමින් පසුවූ බවයි පැවැසෙන්නේ. අමන්දා ව මෙහි ප්‍රතිකාර සඳහා ඇතුළත් කෙරුණේ පසුගිය ජූලි මාසයේදී. ඇය අසල්වැසියෙකුගේ නි‍ෙවසක් වෙත දිවයන මාර්ගයට ගිනි තැබීමෙන් පසුවයි මෙවැනි මනෝ චිකිත්සක ප්‍රතිකාර සඳහා යොමු කෙරුණේ.ඇමෙරිකා එක්සත් ජනපදයේ කැලිෆෝනියා ප්‍රාන්තය තුළ බලපැවැත්වෙන සුබසාධක සහ ආයතන ව්‍යවස්ථා යටතේ යම් චූදිතයෙකු මානසික ආබාධයකින් පෙළෙන බව තහවුරු වුවහොත් එම තැනැත්තා හෝ තැනැත්තිය පිළිබඳව සුදුසු ක්‍රියා මාර්ග අනුගමනය කෙරෙනවා. අමන්දා එවැනි ආබාධයකින් පෙළෙන බව වෛද්‍ය පරීක්ෂණ වලින් තහවුරු වූ නිසයි, ඇයට ප්‍රතිකාර ලැබුණේ.අමන්දාට ප්‍රතිකාර කරන වෛද්‍යවරුන් පැවසුවේ ඇය මාස 2 ක පමණ කාලයක් වෛද්‍ය මධ්‍යස්ථානයේ රඳවා තැබිය යුතු බවයි. අමන්දා මේ වන විට 27 වැනි වියෙහි පසුවෙනවා.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091510</link>
    <topic>පුංචි දුව ලැබුණේ එංගලන්තයේ දී</topic>
    <author>තුෂාරි නේරංජා වික්‍රමසිංහ</author>
    <content>පුංචි දුව ලැබුණේ එංගලන්තයේ දීමේධා ජයරත්නදක්ෂ නි‍ෙව්දිකාවක හා රංගන ශිල්පිනියක ලෙස අප හඳුනාගෙන සිටි මේධා ජයරත්න පිළිබඳ කිසිදු තොරතුරක් පසුගිය කාල වකවානුවේ දැනගන්නට ලැබුණේ නැහැ. වසර කිහිපයකට පසුව නැවතත් මේධා තම රසිකයන් අතරට පැමිණ සිටිනවා. මේධා ඇගේ නවතම තොරතුරු බෙදා හදාගන්නට අප සමඟ එක්වුණේ කලකට පසුවයි.ඔබ හිටි හැටියේම විදේශ ගතවුණා නේද?හිටි හැටියේම නෙමෙයි. අපි විදේශ ගත වුණේ සැලසුම් කරලයි. හුඟක් දෙනෙක් හිතන්නේ මම හදිස්සියේම රට ගියා කියලයි. එහෙම නැහැ. මොකද මගේ මහත්තයා සුරංග ලක්මාල් සෙනෙවිරත්න ගේ උපාධිය සඳහායි අපි ගියේ. ඔහු එංගලන්තයේ දී ව්‍යාපාර කළමනාකරණය පිළිබඳ හැදෑරුවා. නමුත් අපිට වීසා ලැබෙනකම් අපි මේ ගැන හරියටම ස්ථිර කරන්න බැරි නිසා කිසිවෙකුටත් කිව්වේ නැහැ. විදේශ ගත වෙන්නට දින දෙක තුනකට කලින් අපිව රිය අනතුරකට ලක්වුණා. මේ නිසා අපේ විදේශ ගතවීමට වඩා රසිකයන් කතා කළේ අපි මුහුණ දුන් රිය අනතුර පිළිබඳවයි.ඒ රිය අනතුර කුමක් ද?දඹුල්ලේ දී අපේ මෝටර් රථය තවත් වාහන 5 ක ගැටුණා. එයින් දෙවියන්ට පින්සිද්ධ වෙන්න අපි කාටවත් අනතුරක් වුණේ නැහැ. ඒ සිදුවීම නම් තාමත් මතක් වෙනකොට හිතට බයක් දැනෙනවා.ලංකාවට පැමිණ මේ දවස්වල ඔබ මොකද කරන්නෙ?මේ දවස්වල මම ජනමාධ්‍ය වැඩමුළුවක් ‘You TV ට්‍රේනින් ඇකඩමි’ නමින් රට වටා පවත්වනවා. අපේම ඇකඩමි එකක් ලෙස මෙය මමත් මගේ සැමියා සුරංගත් තවත් අයත් එක්වී මෙහෙයවනු ලබනවා. මටත් මගේ සැමියාටත් ජනසන්නිවේදනය පිළිබඳ උපාධිය හා පශ්චාත් ඩිප්ලෝමා තිබෙනවා. ඒ වගේම එංගලන්තේදී අපි මේ පිළිබඳ වැඩිදුරටත් ඉගෙනුම ලැබුවා.එංගලන්තයේ ගත කළ කාලය ඔබේ කලා දිවියට බලපෑවේ මොන විදිහට ද?අපි එංගලන්තයේ වසර දෙකකට වැඩි කාලයක් ගත කළා. ඒ කාල සීමාවේදී අපි ලබපු අත්දැකීම් මොන විදිහකින්වත් ලංකාවේ ඉඳල ලබාගන්න බැරි දේවල්.ඔබ එහිදී කලා නිර්මාණවලට දායක වුණේ නැත්ද?හැකි සැම විටම කලා කටයුතුවලට දායක වුණා. මගේ සැමියා සුරංග එහිදී කෙටි චිත්‍රපටයක් නිර්මාණය කළා. මම එයට රංගනයෙන් දායක වුණා.එයින් කතාබහට ලක්වුණේ කුමක් ගැන ද?කෙටි චිත්‍රපටයේ නම ‘සංතෘෂ්ඨි'යි. එංගලන්තෙ කියන්නෙ ඇත්තටම සුන්දර රටක්. අපි හිතනවා එංගලන්තෙට ගියාම හොඳ සුන්දර ජීවිතයක් ගත කරන්න පුළුවන් කියලා. ඇත්තටම එංගලන්තයට ශිෂ්‍යයන් ලෙස ගිහිල්ලා ගෙවන ජීවිතය හරිම දුෂ්කරයි. ඒ අයට එහිදී ලොකු කට්ටක් කන්න වෙනවා. මේ ගැන කියවෙන චිත්‍රපටයක් එය.මේ දවස්වල ඔබ නියැළෙන කලා කටයුතු මොන වගේ ද?කලා නිර්මාණ රැසකටම ආරාධනා ලැබුණා. නමුත් මගේ පෞද්ගලික කාරණා නිසා ඒවා ප්‍රතික්ෂේප කරන්න සිදු වුණා. අපේ පුතාට දැන් වයස 13 ක්. ඒ වගේම එංගලන්තයේ දී අපිට පුංචි දුවෙක් ලැබුණා. ඇයට දැන් මාස 7 යි.තුෂාරි නේරංජා වික්‍රමසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091511</link>
    <topic>ගේ විකුණලා ණය ගෙව්වා දැන් මං ඉන්නේ බෝඩිමක</topic>
    <author/>
    <content>ගේ විකුණලා ණය ගෙව්වා දැන් මං ඉන්නේ බෝඩිමකජයසේකර අපොන්සුරාවණා රජ්ජුරුවෝ ගැන අපේ ඉතිහාසයේ හමුවන කතා බොහොමයි. ඒ විතරක් නොවෙයි රාවණා රජු ආ ගිය තැන් ජීවත්වුණු තැන් ගැන වර්තමානය වන විටත් දැඩි කතා බහකට යොමු වෙමින් පවතිනවා. රාවණා ඇල්ල, රාවණා ගුහාව ඇතුළු රාවණා හා සම්බන්ධ නම් ලද බොහෝ ස්ථාන අපේ රටේ විවිධ ප්‍රදේශවලින් හමුවෙනවා. ඒ විතරක් නොවෙයි බොහොමයක් පිරිස් මේ ස්ථාන නැරඹීමට යන අවස්ථාත් ඕනෑ තරම්.අද අපේ කතා බහ යොමුවෙන්නෙත් රාවණා රජ්ජුරුවන් වෙත. රාවණා ගැන කතා කරන්න අපට හේතු වුණේ ඒ ඇසුරින් නිර්මාණය වුණු චිත්‍රපටයක් නිසා වෙන්. චිත්‍රපටයේ අධ්‍යක්ෂවරයා අපේ රටේ කාලයක් පුරා රංගනයෙන් වේදිකා නාට්‍ය නිර්මාණයෙන් හා සිනමා නිර්මාණයෙන් නමක් දිනා ගත්තෙක්. ඔහු ප්‍රවීණ රංගන ශිල්පියෙකු වන ජයසේකර අපොන්සු. ඔහුගේ නවතම සිනමා නිර්මාණය ‘සීතා මං ආවා’ දැන් රිට්ස් බොරැල්ල ඇතුළු එම්.පී. අයි. සහ එල්. එෆ්. ඩී. මණ්ඩලවල සිනමා ශාලාවන්හි තිරගත වෙනවා. චමින්ද රණසිංහ නම් වූ නවක නිෂ්පාදකවරයෙකු ඔහු මෙම චිත්‍රපටය ඔස්සේ සිනමාවට හඳුන්වාදෙනවා. ‘සීතා මං ආවා’ චිත්‍රපටය පිළිබඳත් ජයසේකර අපොන්සු ගේ නිර්මාණ ජීවිතය පිළිබඳත් කළ කතා බහකි මේ.ඔබ සිනමා අධ්‍යක්ෂණයට එක්වෙන්නේ බොහොම කාලයකට පස්සේ නේද?ඔව්. මගේ පළවැනි අධ්‍යක්ෂණය වුණේ ‘රෑ රූ’ චිත්‍රපටය. ඒක කරලා දැන් අවුරුදු විසි දෙකක් වෙනවා. ඒක හරියට දුවාගන්න ලැබුණේ නෑ. පස්සෙ කාලෙක මේ චිත්‍රපටය එවකට චිත්‍රපට සංස්ථාවේ සභාපතිවූ ජයන්ත ධර්මදාස මහතා නරඹා නැවත ප්‍රදර්ශනයකට අවස්ථාව දෙන්න සූදානමින් හිටියා. නමුත් ඒක වෙන්න කලින් එතුමා මාරු වුණා. එතුමා ඒක නරඹලා මට කිව්වා. මේ චිත්‍රපටය දිව්වේ නෑ කියන එක පුදුමයි නේ කියලා. ඒ කාලේ මේ චිත්‍රපටය නිදහස් කරද්දී සිනමාවේ අර්බුදයක් තිබුණා. ඒ කාලේ රීගල් මණ්ඩලයට විතරයි චිත්‍රපට බලන්න සෙනඟ ආවේ. මගේ චිත්‍රපටය වැටුණු හෝල්වලට සෙනඟ ආවේ නෑ.‍ ඒකට තවත් සිද්ධියක් බලපෑවා. ඒ වනවිට අපේ රටේ යුද්ධය, භීෂණය හොඳටම තිබුණා. මිනිස්සු හිටියේ චිත්‍රපට බලන මානසිකත්වයෙන් නොවෙයි. ඉතින් මගේ පළවැනි නිර්මාණයට සිදුවුණු ඒ පාඩුවත් යළිත් චිත්‍රපටයක් කරන්න මේ තරම් කාලයක් ගතවෙන්න හේතුවක් වුණා. අනිත් කාරණය තමයි අලුත් චිත්‍රපටයක් කරන්න නිෂ්පාදකවරයෙකු සිටියේ නැති එක.‘සීතා මං ආවා’ ඔබේ දෙවැනි චිත්‍රපටය නිර්මාණය වුණේ කොහොමද?දිනිත් එන්ටර්ටේන්ට්මන්ස් අධිපති චමින්ද රණසිංහ මා කාලයක් සිට දැන හඳුනාගෙන සිටියා. ඔහු ඩී.වී.ඩී. නිෂ්පාදකවරයෙක්. මීට ‍ප්‍රථම මම ඔහුත් සමඟ එකතු වී ‘දිල්කා දේකා’, ‘සුදු’ වැනි ඩී.වී.ඩී. චිත්‍රපට කළාට හෝල්වල පෙන්නන්න චිත්‍රපටයක් කළේ නෑනේ. ඒ නිසා අපි එහෙම එකක් කරමු මම වියදම් කරන්නම් කියලා. ඒ අනුව තමයි ‘සීතා මං ආවා’ චිත්‍රපටය කළේ.‘සීතා මං ආවා’ තිර පිටපතත් ඔබේම ද?ඔව්. මේ තේමාව මම ගොඩනැඟුවේ රාවණා රජ්ජුරුවෝ පදනම් කරගෙන. මේ චිත්‍රපටය හාස්‍යය මුසු වුණු චිත්‍රපටයක්. මුලින් ම රාවණා රජු ගැන අවබෝධයක් ලබන්න ඕන නිසා රාමායනය හොඳින් කියෙව්වා. රාවණා රජුගේ ගති ස්වභාවය පමණක් අ‍‍රගෙන ඒ කතාවට අපහාස නොවන ආකාරයට මගේ ම තිර කතාවක් ලිව්වා. කතාව ගොඩ නැ‍ඟෙන්නේ මෙහෙමයි.රාවණා රජ්ජුරුවන්ගේ සිරුර බෙහෙත් තෙල් ඔරුවක බහා ගල්ලෙනක තිබෙන බැව් සටහන් කොට ඇති පුස්කොළ පොතක් හිමාලයේ ඍෂිවරයෙකුගෙන් ලබා ගන්නා පාසිං බායි (බන්දුල විජේවීර) නමැති මන්ත්‍රකාරයෙකු ශ්‍රී ලංකාවට පැමිණ සංචාරකයන් හට වනාන්තරයේ අලි සත්ත්වයන් පෙන්වීමේ නිරත වන ගයිඩා (රොඩ්නි වර්ණකුල) සමඟ ඔහුගේ ජීප් රථයේ නැඟ සිතියමේ සටහන් පිරික්සමින් වනාන්තරය තුළට ගොස් රාවණා ගුහාවට රිංගා බෙහෙත් තෙල් ඔරුවක වැතිර සිටින රාවණා දේහය සොයා ගනී.මන්ත්‍රකරු ළඟ තිබෙන පුස්කොළ පොතේ මන්තර දෙකක් තිබේ. එකක් රාවණා සිහි ගන්වන මන්ත්‍රයයි. අනෙක රාවණා මරණයට පත්කරන මන්ත්‍රය වේ. පාසිංබායි, ගයිඩාවද සහභාගි කර ගනිමින් මන්තරය ජප කරයි. මෙහිදී විවිධ භූත රූප බෙහෙත් තෙල් ඔරුව වටා පිරෙමින් බාධා කළ ද පාසිං බායි නොනවත්වාම මතුරද්දී රාවණා ප්‍රාණය ලබමින් තෙල් ඔරුවෙන් නැඟී සිටියි. ඉන් පසුව සිදුවන විශාල සිද්ධි දාමයක් මේ චිත්‍රපටයට ඇතුළත්. මේ සියල්ලම කුතුහලය දනවන අන්දමින් හාස්‍යෝත්පාදකවයි ඉදිරිපත් කර තිබෙන්නේ. පවුලේ හැමෝටම එකට ඉඳගෙන රසවිඳින්න පුළුවන් හාස්‍යොත්පාදක චිත්‍රපටයක්. දෙපිට කැපෙන වචන, අසභ්‍ය දර්ශන මේ කිසිවක් චිත්‍රපටයට ඇතුළත් නැහැ. මේ චිත්‍රපටය බලපු ප්‍රසිද්ධ රැඟුම් පාලක මණ්ඩලය මට කිව්වා සත්‍යයත්, මායාවත් එකතු කරලා ලස්සන සංකල්පයන් ගොඩනඟලා තිබෙනවා කියලා.මේ සංකල්පය ඔබට ගොඩනැ‍ඟෙන්න හේතු වුණේ කුමක්ද?මේක මම ඉස්සර ලියපු වේදිකා නාට්‍යයක්. වැඩිය වේදිකා ගත වුණේ නෑ. ඒ කාලේ සිරිතුංග පෙරේරා තමයි නාට්‍යය නිෂ්පාදනය කළේ.රූගත කිරීම් සිදු කළේ කොහෙද?ඇත්තටම රාවණා රජු වාසය කළා යැයි සැලකෙන විශ්වාස කරන රාවණා ඇල්ල, දියතලාව ආශ්‍රිත ප්‍රදේශවල තමයි රූගත කිරීම් සිදු කළේ. රාවණා රජු හිටපු ගුහාවට විශාල බෙහෙත් තෙල් ‍ඔරුවක් රැගෙන යන්න ඕන වුණා. ඒ ඔරුව ගුහාවට ගෙනියන්න අපට දවසක් විතර මහන්සි වෙන්න වුණා. ඒ වගේ ම තමයි විශේෂ තාක්ෂණික ප්‍රයෝග බොහොමයක් අපි මේ චිත්‍රපටයට භාවිතා කරලා තිබෙනවා.ඔබ පළවැනි චිත්‍රපටය අසාර්ථක වෙලා බැටකාපු කෙනෙක්. මේ චිත්‍රපටය සාර්ථක වෙයි කියලා හිතනවද?පළවැනි චිත්‍රපටය වෙනුවෙන් කොච්චර බැටකෑව ද කියනව නම් අගොඩ හන්දියේ පර්චස් 20 ක මම හදල තිබුණු ලස්සන ගේ මට විකුණන්න සිදුවුණා. ඒකෙන් තමයි මම බැංකුවෙන් ගත්ත ණය ගෙවල දැම්මේ. ඒක මම සිනමාව වෙනුවෙන් කළ කැපකිරීමක්. අද ප්‍රේක්ෂකයින් චිත්‍රපට බලන්න එන තත්ත්වයන් නිර්මාණය වෙලා තිබෙනවා. ඒ නිසා මට හිතෙනවා මේ චිත්‍රපටය සාර්ථක වෙයි කියලා.මේ චිත්‍රපටයේ නිෂ්පාදකවරයා කුලුඳුලේ සිනමාවට පිවිසෙන කෙනෙක් නේද?ඔව් ඔහු බොහොම උනන්දුවෙන් මේකට සම්බන්ධ වුණේ. නමුත් ඔහු මේ චිත්‍රපටයට සල්ලි වියදම් කරලා අවුරුදු 2 ක් බලන් හිටියා තිර ගත කරන්න. ඔහුගේ ධෛර්යය එන්න එන්නම හීන වුණා ඒ නිසා. දැන් තියන තත්ත්වය අනුව චිත්‍රපටයක වටිනාකම තීරණය කරන්නේ බෙදාහැරීමේ මණ්ඩලයයි. නැතුව චිත්‍රපටයට සල්ලි වියදම් කළ නිෂ්පාදකවරයාවත් අධ්‍යක්ෂවරයාවත් ප්‍රේක්ෂකයෝවත් නොවෙයි.වර්තමානයේ සිනමාවේ තිබෙන ගැටලුකාරී තත්ත්වයන් ඔබට බලපාන්නේ නැත්ද?මේ චිත්‍රපටය පෙන්වන්නේ මොන හෝල් එකේ ද කියන එක නොවෙයි මගේ ගැටලුව. චිත්‍රපටය හොඳයි හොඳයි කියමින් කටින් කට ගියාම සෙනඟ එන තත්ත්වයත් දැන් සිනමාවේ නිර්මාණය වෙලා තිබෙනවා කියලා මට හිතෙනවා. ඒ නිසා මම වෙනත් ප්‍රායෝගික ප්‍රශ්න ගැන හිතුවේ නෑ.වරක් ඔබට සිනමාව නිසා ගේ දොර ඉඩ කඩම් පවා නැති වුණා. ඒ ගැන අසතුටක් නැත්ද?නෑ. මම කලකිරිලා නෑ. තාමත් මම සිනමාවට ආදරෙයි. මගේ හිතේ ලොකු හීනයක් තිබෙනවා. මගේ චිත්‍රපටයක් බලන්න පෝලිමේ සෙනඟ එන දවසක් තිබෙනවා‍ නම් ඒක තමයි මගේ හීනය. මට හිතෙනවා මේ චිත්‍රපටයෙන් ඒක සැබෑ කරගන්න පුළුවන් වෙයි කියලා.. එතකොට ඔබේ වේදිකාවේ ජීවිතය කොයි වගේ ද?ගේ දොර ඉඩකඩම් යාන වාහන ඇතුළු බොහෝ දේවල් මගේ ජීවිතේට අහිමි වුණා. වේදිකාව සිනමාව මගේ ජීවිතෙන් වෙන් කරන්න බෑ. මාව අත්හැර නොයන එකම දේත් ඒ කලාවම තමයි. ‘සකෝ’ සහ ‘තටු’ වේදිකා නාට්‍යය තවමත් දුවනවා. අලුත් වේදිකා නාට්‍යයන් මේ දිනවල ලියමින් ඉන්නවා. ඒ වගේ ම ‘සීතා මං ආවා’ නිෂ්පාදකවරයාටම තවත් චිත්‍රපටයක් ලියමින් ඉන්නවා.‘සීතා මං ආවා’ චිත්‍රපටයේ නළු නිළියෝ කවුද?බන්දු සමරසිංහ, බන්දුල විජේවීර, චංචලා වර්ණසූරිය, කුමාර තිරිමාදුර, රංජිත් ද සිල්වා, සරත් කුලාංග, ජීවන් හඳුන්නෙත්ති, දොන් ගයි, සනෝජා බිබිලේ, අනුරාධා කුරුකුලසූරිය, ගාමිණී කොස්තා ඇතුළු පිරිස් ඉන්නවා.නිෂ්පාදනය දිනිත් එන්ටර්ටේන්ට්මන්ස් වෙනුවෙන් චමින්ද රණසිංහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091512</link>
    <topic>පතිරාජගේ චිත්‍රපටත් සමඟ අපි ආ ගමනක්</topic>
    <author>සු. මි.</author>
    <content>පතිරාජගේ චිත්‍රපටත් සමඟ අපි ආ ගමනක්ආචාර්ය ධර්මසේන පතිරාජගේ අලුත්ම චිත්‍රපටයේ මුහුරත් උලෙළට ආරාධනාවක් ලැබුණත් යන්න බැරිව ගියා. ඔහු මෙවර කාලෙකට පස්සේ නවකතාවක් සිනමාවට නඟනවා. ඒ චම්මින්ද වෙලගෙදරගේ ‘සක්කාරං'. (පති මීට ඉහත ‘එයා දැන් ලොකු ළමයෙක්’ නවකතාවත් සිනමාවට නැඟුවා)‘පාර දිගේ’ චිත්‍රපටය නිර්මාණය කරලා පති අවුරුදු කීපයක්ම නිහඬව සිටියා. ‘ඇයි ඔබ අලුතින් චිත්‍රපටයක් නොකරන්නේ’ යැයි දවසක් මා පතිගෙන් විමසද්දි ඔහු ඉතාම සැහැල්ලුවෙන් දුන්නේ මේ පිළිතුරයි.“තාම මෝඩ නිෂ්පාදකවරයෙක් හම්බ වුණේ නැහැ.”ඊටත් ටික කලෙකට පස්සෙ තමයි ‘වාසුළි’ චිත්‍රපටය කරන්න පතීට නිෂ්පාදකවරයෙක් හම්බ වුණේ. ඒ ප්‍රවීණ චිත්‍රපට නිළි ගීතා කුමාරසිංහ. ඒත් ‘වාසුළි’ තිරගත වුණේ නැහැ. ඊට එක් හේතුවක් වුණේ පෞද්ගලිකව මාදැයි මා දන්නේ නැහැ. සිද්ධිය මේකයි.‘වාසුළි’ සම්භාව්‍ය පස්වැනි මණ්ඩලයෙන් ප්‍රතික්ෂේප වුණා. එය පතිරාජගේ චිත්‍රපට‍යක් යැයි කිව නොහැකි තරමටම අසාර්ථක කෘතියක් බව එම මණ්ඩලයේ සාමාජිකයකුව සිටි ගුණසිරි සිල්වා මාත්තෙක්ක කියා සිටියා. ‘වාසුළි’ මෙසේ පස්වැනි මණ්ඩලයෙන් ප්‍රතික්ෂේප වීමේ පුවත මා එවක සේවය කළ ‘සරසවිය’ පත්‍රයේ ප්‍රවෘත්තියක් වශයෙන් පළ කළා. එය මුළු රටම දැනගත්තේ ඒ ප්‍රවෘත්තියෙන්. ඒ නිසා ගීතා ටික කාලයක් මා සමඟ උරණව සිටි අයුරුත් මට මතකයි. ‘වාසුළි’ නැවත ප්‍රති නිෂ්පාදනය කරන්න ගීතාට වුවමනාව තිබුණා. එහෙත් ඒක දවසින් දවස කල් ගියා. ඒ හේතුවෙන් සිද්ධ වුණේ ‘වාසුළි’ කල් ඉකුත් වූ කලා කෘතියක් බවට පත්වීමයි. මා අනුමාන කරන විදියට එය ඉදිරියේදීවත් ප්‍රදර්ශනය වෙන එකක් නැහැ.මගේ සිනමා සංස්කෘතික ක්‍රියාකාරකම් පතිරාජගේ චිත්‍රපටත් එක්ක බැඳිලා තියෙනවා. එකල අපි (ගුණසිරි සිල්වා, ප්‍රසන්න විතානගේ, ක්‍රිස්ටි ෂෙල්ටන් ප්‍රනාන්දු, කපිල කුමාර කාලිංග, කෝසල තිලකරත්න, රනිල් ඇල්විටිගල, ජයන්ත කළුපහන, ගුණරත්න වික්‍රමගේ, චිත්‍රාල් සොයිසා ඇතුළු පිරිස පතිරාජගේ චිත්‍රපට දෙකකට සම්මන්ත්‍රණ සංවිධානය කළා. ඒ ‘පාර දිගේ’ හා ‘සොල්දාදු උන්නැහේ’ යන චිත්‍රපටවලට.‘පාර දිගේ’ සම්මන්ත්‍රණය කරන්න අපිට ශාලාවක් හොයාගන්න බැරිව ගියා. අන්තිමෙට විවාහ මංගල උත්සව පැවැත්වීම සඳහා තිබුණු මරදානේ ප්‍රජා ශාලාව තමයි අපි යොදාගත්තේ.‘සොල්දාදු උන්නැහේ’ සම්මන්ත්‍රණ්‍ය තිබ්බේ කොළඹ නව නගර සභා ශාලාවේ. ඒකෙදි එච්. ඒ. සෙනෙවිරත්න බෙදපු පත්‍රිකාවක් නිසා අපි තරමක අසීරූ තත්ත්වයකට පත්වුණා. ඉන් කියවුණේ මට මතක හැටියට මෙම චිත්‍රපටයේ දක්නට ඇත්තේ තමා ද සම්බන්ධ වී ලියු තිරනාටකය නොවන බවයි. චිත්‍රපටයේ නාමාවලියේ මෙහි තිරනාටකය ධර්මසේන පතිරාජ, එච්. ඒ. සෙනෙවිරත්න හා ඩබ්ලිව්. ජයසිරි ගේ රචනයක් බව පැහැදිලිව සටහන් වෙනවා. එහෙත් චිත්‍රපටයේ ඇත්තේ තමාගේ මුල් තිරනාටකයෙන් උපුටා ගත් දෙබස් ඛණ්ඩ කීපයක් පමණක් බව එච්. ඒ. චෝදනා කරනවා. (මෙහි මුල්ම තිරනාටකය ලිව්වේ එච්. ඒ. තනියම) එහෙයින් නාමාවලියෙන් තමාගේ නම මකා දමන ලෙස චිත්‍රපට සංස්ථාවට දන්වා යවා ඇති බවත් ඔහු එකී පත්‍රිකාවෙන් කියා සිටියා.ආචාර්ය ජයදේව උයන්ගොඩ, ආචාර්ය පියසීලි විජේගුනසිංහ වැනි විචාරකයන් සිනමා සම්මන්ත්‍රණ කරළියට ගෙන ආවේ මේ පතිරාජගේ චිත්‍රපට‍ සම්මන්ත්‍රණ ඔස්සේ යැයි කීම නිවැරැදි ප්‍රකාශයක්. අපි පියසීලි හඳුනාගත්තේ මහාචාර්ය සුචරිත ගම්ලත් මාර්ගයෙන්. මා මිත්‍ර ගුණසිරි සිල්වා කොමියුනිස්ට් පක්ෂයට සම්බන්ධ ‘ඇත්ත’ පත්‍රයේ වැඩ කළත් කලාවේ හා කලා විචාරයේදී පෝෂණය වුණේ ට්‍රොස්කිවාදයෙන්. ගුණසිරි ගේ චඃ ගෝලයා වුණු මටත් බලපෑවේ ඒ අදහස්, මතිමතාන්තර.පතිරාජගේ ‘මතුයම් දවස’ චිත්‍රපටය විදේශීයන්හි පැසසුම් ලැබුවත් ගුණසිරිත් මමත් එය දුටුවේ පතිරාජගේ සිනමා නිර්මාණකරණයේ කිසියම් පල්ලම් බැසීමක් විදියට. එය රැකියා විරහිත තාරුණ්‍යය ගැන කියැවෙන චිත්‍රපට මාලාවක තෙවැන්න වුණා. (‍එක, ‘අහස් ගව්ව’ දෙක ‘පාර දිගේ’)පතිරාජ මේ වන විට ‘ස්වරූපය’ නමින් චිත්‍රපටයක් තනා අවසන්. ‘සක්කාරං’ ඔහුගේ ඊළඟ කෘතිය.පතිරාජ යුගයෙන් පසු ඔහුගේම නිර්මාණ ප්‍රභාව ලැබු නව පරපුරක් අද අපේ සිනමාවේ ඉන්නවා. ඒ අයත් එක්ක මතවාදීවත්, නිර්මාණශීලීවත් ගැටෙන්න පතිරාජ තවමත් පුළුවන් යැයි මා විශ්වාස කරනවා.සු. මි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091513</link>
    <topic>පර්සි ජැක්සන් සමඟ යක්ෂයන්</topic>
    <author>කුමාර</author>
    <content>පර්සි ජැක්සන් සමඟ යක්ෂයන්2010 වසරේ ලොව පුරා තිරගතවූ ‘පර්සි ජැක්සන් ඇන්ඩ් දී ඔලිම්පියන්ස්, ද ලයිට්නින්නේ තීෆ්’ බොක්ස් ඔෆිස් වාර්තා පිහිටුවීය. එම සාර්ථකත්වය නිසාමදෝ මේ වනවිට උක්ත චිත්‍රපටයේ දිගුවක් ‘පර්සි ජැක්සන්, සී ඔෆ් මොන්ස්ටර්ස්’ යනුවෙන් ශ්‍රී ලංකාවේ ද ඇතුළුව ලොව පුරා ප්‍රදර්ශනය වෙමින් තිබේ. මිනිත්තු 107 ක ධාවන කාලයකින් යුත්. මෙම චිත්‍රපටය තොප් ෆෘඩෙන්තාල්ගේ අධ්‍යක්ෂණයක් වන අතර මෙයට පාදක වී ඇත්තේ ‘රික් රියොර්ඩාන්ගේ ‘ද සී ඔෆ් මොන්ස්ටර්ස්’ නමැති නවකතාවයි.සාගරයට අධිපති දෙවිඳුගේ පුතකු වූ අර්ධ මිනිස් හා දේව ස්වභාවයන්ගෙන් යුත් පර්සි ජැක්සන් දෙවිවරුන් හා අර්ධ දෙවිවරුන් ඉගෙනුම ලබන කඳවුරක සිටියදී ඊට ප්‍රහාර එල්ල වන්නේ ලූක් කැස්ටලාන් වෙතිනි‍. දෙවිවරුන්ට වෛර කරන ලූක් ගේ අභිප්‍රාය දෙවිවරුන් වෙසෙන ඔලිම්පස් කන්ද විනාශ කර දැමීමයි.ඒ අතර තුර අනාවැකියකින් ප්‍රකාශ වන්නේ ප්‍රධාන දෙවිවරුන් තිදෙනාගෙන් අයකුට දාව උපන් අර්ධ දෙවියකුට පමණකි‍. ලූක් විනාශ කර දැමීමටත් ‍ඔලිම්පස් කන්ද බේරාගන්නටත් හැකි ‍බවයි. එම අනාවැකියට සරිලන එකම පුද්ගලයා වූයේ පර්සි ජැක්සන් ය.ඔලිම්පස් කන්ද විනාශ කිරීමට ක්‍රෝෆොස් නමැති ටයිටන්වරයා අවදි කළ යුතු බවත් ඒ සඳහා රන්වන් ලෝම සොයා ගත යුතු බවත් ඒ සඳහා රන්වන් ලෝම ලූක් වටහා ගනියි‍. පර්සි ජැක්සන් හා ඔහුගේ කණ්ඩායම උත්සාහ දරන්නේ ලූක්ගේත් ඔහුගේ පිරිවරේත් අ‍භිප්‍රායත් ඉටුවීමට ඇති මං අසුරන්නට ය‍. පර්සි සමඟ එම කාර්යයට එක්වන්නේ පර්සිගේ හොඳම මිතු‍රා වූ සැටිර්, පර්සි ආදරය කරන ඇනාබෙත් ඇතුළු පිරිසයි.වික්‍රමාන්විත ෆැන්ටසියක් වන ‘පර්සි ජැක්සන්, සී ඔෆ් මොන්ස්ටර්ස්’ ත්‍රිමාණ චිත්‍රපටය නිපදවා ඇත්තේ අමෙරිකානු ඩොලර් ලක්ෂ 900 ක වියදමෙනි. සැප්තැම්බර් 1 දා වන විට සතියක වැනි කෙටි කාලයක් ප්‍රදර්ශනය වෙමින් එය උපයා තිබූ මුදල ඇමෙරිකානු ඩොලර් ලක්ෂ 1300 කි. ප්‍රදර්ශනය ආරම්භ කළ පළමු දිනයේ ඩොලර් ලක්ෂ 54 ක් උපයමින් එය අමෙරිකාව ඇතුළත පළමු දිනයේ වැඩිම ආදායම් ඉපැයූ චිත්‍රපට ලැයිස්තුවේ දෙවැනි තැන දිනාගෙන තිබේ.පර්සි ජැක්සන් ලෙස ලෝගන් ලෙර්මන් රඟන එහි බ්‍රැන්ඩන් ටී. ජැක්සන්, ඇලෙක්සැන්ඩ්‍රා ඩැඩරියෝ, ඩැඩරියෝ, ලෙවෙන්රම්යන්, ජේන් ඒබල්, නේදන් ෆිලියොන් ඇතුළු නළු නිළි පිරිසක් රඟපාති.කුමාර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091514</link>
    <topic>මෙත්තසේන ගෙන් කෙටි චිත්‍රපටයක් හා sms  කවි පොතක්</topic>
    <author>තුෂාරි</author>
    <content>මෙත්තසේන ගෙන් කෙටි චිත්‍රපටයක් හා sms  කවි පොතක්නවසීය අසූවේ ජනවාරි 22 එවකට වයස අවුරුදු දහසයක තරුණයකු ලෙස ලේක්හවුස් ආයතනයේ ‘මධුර’ චිත්‍රකතා පත්තරේට ලියු (ටීඩී අ‍ඹේපුස්ස විසින් අඳින) ‘බැද්දේ හදක්’ නම්වූ කොටස් දෙකකින් යුතු චිත්‍ර කතාව තම පළමු කලා නිර්මාණය ලෙස එළිදැක්වූ පද්මකුමාර මෙත්තසේන 1983 අගෝස්තු 18 වැනිදා තම පළමු කවර ඡායාරූපය ලෙස ලේක්හවුස් ආයතනයේම ‘සරසවිය’ පුවත්පත හැඩ කළේ එවකට ආසියානු රූ රැජන ලෙස කිරුළු දරා සිටි (‘සුරදූතියෝ’ චිත්‍රපටයෙන් හඳුන්වා දුන්) රෝසි රාමනායකගේ (අද රෝසි සේනානායක) ගේ රුවිනි.ප්‍රවීණ ඡායාරූප ශිල්පියකු ලෙසත් ගීත රචකයකු ලෙසත් ජනප්‍රියව ඇති ඔහු චිත්‍රපට අධ්‍යක්ෂවරයකු ලෙස ද ග්‍රන්ථ කතුවරයකු ලෙස ද නව ක්ෂේත්‍රයකට අවතීර්ණ වී සිටී. ඔහු අද කලඑළි දකින්නේ පද්මකුමාර පී. මෙත්තසේන ලෙසයි.මෙත්තසේන තිරනාටකය ලියා නිෂ්පාදනය කොට අධ්‍යක්ෂණය කළ ‘පැරගන්’ නම් වූ කෙටි චිත්‍රපටය ඉන්දියානු නළු නිළි යුවළක් රංගනයට එක්වූ ප්‍රථම ශ්‍රී ලාංකේය කෙටි චිත්‍රපටය ලෙස ද ඉතිහාසයට එක්වෙයි. ඊට සමගාමීව මෙත්තසේනගේ පළමු කවි පොත ‘තරුව නම් මරු’ නමින් කඑළි දකින්නේ ද අද (15 වැනිදා) දහවල් දොළහට බී. එම්. අයි. සී. එච්. පොත් සල්පිලේදීයි.මේ පිළිබඳව අදහස් දක්වන මෙත්තසේන “මගේ කුඩා කල සිටම පැවතුණු ආශාව තමයි චිත්‍රපට අධ්‍යක්ෂවරයකු වීම. ඒ සඳහා යා යුතු මගේ පළමු පියවර ලෙස ඡායාරූප ශිල්පය තෝරා ගත් මට එය මගේ ජීවන වෘත්තිය බවට පත්වුණා. වසර තිහකින් පමණ මගේ චිත්‍රපට අධ්‍යක්ෂණය කිරීමේ අරමුණ යට ගියත් ඒ සඳහා ඇවැසි අධ්‍යාපනයත්, මූලික අඩිතාලමත් පන්නරයත් පසුගිය කාල පරිච්ඡේදයේදී මගේ ජීවිතයට එක්වුණා.එළඹෙන වසරේදී ජාත්‍යන්තරව ඇති චිත්‍රපට උලෙළ අරමුණු කරගෙන මගේ කෙටි චිත්‍රපටය නිමවා තිබෙනවා ඊට දායක වූවන් අතර ඉන්දීය නළු නිළියන් වූ ඔවේස් බක්ෂි හා රංනා මිශ්රාටත් මෙහි ප්‍රධාන චරිතය මැවූ මගේ හිතමිත්‍ර ප්‍රවීණ ඡායාරූප ශිල්පි තිලක් සෙනෙවිරත්නටත් අවශේෂ නළු නිළියන් වූ ගිරිරාජ් කෞශල්‍ය, සනත් වීරසූරිය, තිසුරි යුවනිකා, නිලාන් මලිගස්පේ, සමන්ති ලැනරෝල්, ජී. ආර්. පෙරේරා, රෝහණ පෙරේරා, දුමින්ද කලංසූරිය, ප්‍රසංග සිල්වා, ජානක ජයකොඩිටත් චරිත රංගනයේදී කළා වූ කැපවීමට මා ස්තුතිවන්ත වෙනවා.කැමරාකරණයෙන් අයේෂ්මන්ත හෙට්ටිආරච්චි, සංස්කරණයෙන් ප්‍රවීන් ජයරත්න, කලා අධ්‍යක්ෂණයෙන් හීනටිගල ප්‍රේමදාස, වෙස් ගැන්වීමෙන් ඉන්දික උදාර ලංකා, සංගීතයෙන් රෝහණ වීරසිංහ, සහාය අධ්‍යක්ෂණයෙන් සුරේෂ් ශ්‍යාමන් සහ නිෂ්පාදන කළමනාකරණයෙන් ඩබ්ලිව්. එම්. එන්. කිත්සිරි ද ‘පැරගන්’ කෘතියට දායක වුණා.ඡායාරූපකරණයේ මාගේ දැනුම බෙදා දීමේ නව පන්ති වාරය නැවතත් ආරම්භ වී ඇති අතර මා විසින් ලියන ලද එස්. එම්. එස්. කවි රැගත් මාගේ පළමු කවි පොත අද දහවල් 12 ට බී. එම්. අයි. සී. එච්. පොත් සල්පිලේදී කලඑළි දකිනවා. ‘තරුව නම් මරු’ යනුවෙන් නම්කර ඇති මේ පොත ‘රයිට් මයින්ඩ්ස්’ ප්‍රකාශනයක්.තුෂාරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091515</link>
    <topic>මාන්කුලම් සිට හම්බන්තොට දක්වා ඉයන් බොතම්ගෙන් පා ගමනක්</topic>
    <author>ෆවුස් මොහොමඩ්</author>
    <content>මාන්කුලම් සිට හම්බන්තොට දක්වා ඉයන් බොතම්ගෙන් පා ගමනක්විවිධ සුබසාධන කටයුතුවලට එංගලන්තයේ දී මම ඕනෑ තරම් පා ගමනේ යෙදී තිබෙනවා. ඒත් පළමු වරට එංගලන්තයෙන් පිටත පා ගමනක් සංවිධානය කරන්නට ලැබීම සතුටට කරුණක්. එය වඩාත් විශේෂ වන්නේ ඒ පා ගමන ශ්‍රී ලංකාවේ සංවිධානය කිරීමට අවස්ථාව ලැබීමයි.’ මෙසේ කීවේ එංගලන්තයෙන් බිහිවූ විශිෂ්ටතම තුන් ඉරියව් ක්‍රිකට් ක්‍රීඩක ශ්‍රීමත් ඉයන් බොතම්ය. ඔහු 2004 වසරේ සිදුවූ සුනාමි ව්‍යවසනයෙන් පසු ශ්‍රී ලංකාවට පැමිණ විපතට පත්වූවන්ගේ දුක සැප සොයා බැලූ විදේශිකයන් අතර කැපී පෙනෙන චරිතයකි.සුනාමි ව්‍යවසනයෙන් පසු ශ්‍රී ලංකාවට පැමිණ ඉන් විපතට පත්වූවන්ගේ දුක සැප සොයා බැලීමට දකුණු පළාතේ කළ සංචාරය තමාට කිසිදිනෙක අමතක නොවන්නක් බවත් ඔහු කීවේය. විපතට පත්වූවන්ගේ දරුවන් වෙනුවෙන් විවිධ සුබසාධන කටයුතුවල නිරතවීමට ලැබීම ඉතා සංවේදීජනක සිදුවීමක් වූ බව කී බොතම්, සිය පළමු අන්තර්ජාතික පා ගමන ශ්‍රී ලංකාවේ පැවැත්වීමට ලැබීම ඒ සංවේදිජනක සිදුවීම යළි සිහිපත් කිරීමකැයි ද කියා සිටියේය. එපමණක් නොව සිය පා ගමනට එක්වීමට ඔහු ක්‍රීඩාවට ළැදි මෙරට ජනතාවට විවෘත ආරාධනාවක් ද කිරීමට අමතක නොකළේය.සුබ සාධන කටයුතු මෙහෙයවීමට ඔහු විසින්ම මීට දශක ගණනාවකට පෙර පිහිටුවා ගත් ලෝරියස් පදනම මගින් ‘බී‍ෆිස් බිග් වෝක් -2013 ‘ නමින් සංවිධානය කළ මේ පා ගමන ලබන නොවැම්බරයේ පළමුවැනිදා යාපනයේ මාන්කුලම් නගරයෙන් ඇරැඹේ.තාරුණ්‍යයට හෙටක් සංවිධානයේ සභාපති පාර්ලිමේන්තු මන්ත්‍රී නාමල් රාජපක්ෂ මහතාගේ මැදිහත්වීම නොවන්නට මෙවැනි ‍ඓතිහාසික පා ගමනක් ශ්‍රී ලංකාවේ සංවිධානය කිරීමට අවස්ථාව නොලැබෙන බව කී බොතම්, ඒ සම්බන්ධව ඔහුට ස්තූතිය පුද කළේය.70 දශකයේ සිට 90 දශකයේ මුල් භාගය දක්වා පිත්තෙන් හා පන්දුවෙන් දස්කම් දක්වමින් අන්තර් ජාතික ක්‍රිකට් පිටිය එකළු කළ බොතම් එදා මෙන්ම අදත් පුවත් මවන්නකු ලෙස ප්‍රකටය. එබැවින් ඔහු‍ගේ මේ පා ගමනට අන්තර්ජාතික මට්ටමෙන් විශාල අවධානයක් යොමුවනු නිසැකය. ‘බීෆි, බොත්, ගයි’ යන සුරතල් නම්වලට හිමිකම් කියන 57 හැවිරිදි බොතම්ගේ 15 වසරක ජාත්‍යන්තර ක්‍රිකට් දිවියේ ඔහු මුහුණදුන් හැල හැප්පීම් අනන්තය. මතභේදාත්මක සිදුවීම් අපමණය. ඒ සියලු දුෂ්කරතා මධ්‍යයේ ඔහුගේ ජීවිතයේ දුකසැප බලන්නේ බිරිය කැතීය. බොතම් ක්‍රීඩාවෙන් විශ්‍රාම යාමෙන් පසුව එංගලන්ත ක්‍රිකට් ක්ෂේත්‍රයට කළ මෙහෙය වෙනුවෙන් බ්‍රිතාන්‍ය මහ රැජින වෙතින් නයිට් නාමයක් ලැබූ බැවින් ඔහුගේ බිරිය දැන් කැතී ආර්යාව ලෙස හඳුන්වනු ලබයි.දෙදෙනාගේ විවාහ ජීවිතයට දැන් වසර 37කි. ලෝකයේ සුප්‍රකට සෙසු ක්‍රීඩකයන්ගේ විවාහ ජීවිත දෙස බැලූ විට බොතම් එක් අතකින් වාසනාවන්තය. ඔහු තවමත් ඔහුගේ පළමු බිරිය සමග සතුටින් යුතුව කල්ගත කරයි. ඇය තවමත් ඔහුගේ ක්‍රී‍ඩා ජීවිතයේ මෙන්ම සුබසාධන කටයුතුවලදීත් සෙවණැල්ල සේ ඔහු අසලින් හිඳින්නීය. දෙදෙනාට දියණියන් දෙදෙනකු හා පුතකු සිටින අතර ඔවුන්ගේ දෙවැනි දියණිය සාරා ඔහුගේ ලෝරියස් පදනමේ වැඩි බර කරට ගෙන සිටියි. එකම පුතු ලියම් සිය පියා මෙන් ක්‍රිකට් ක්‍රීඩාවට ‍යොමුවූවත් ටෙස්ට් පිටියට එක්වීමට වරම් ලැබු‍වේ නැත. කෙසේවුවත් බොතම්ගේ දරුවන් තිදෙනාම ඔහුගේ සුබසාධන කටයුතුවලට හැකි උපරිමයෙන් සහාය ලබාදෙන බව නොරහසකි.මෙවර ශ්‍රී ලංකාවේ පැවැත්වෙන බොතම්ගේ පා ගමනට ඔහු‍ගේ බිරියත්, සාරා දියණියත් එක්වීමට නියමිතය. 1985 වසරේ දී පළමුවරට එංගලන්තයේ ලන්ඩන් නුවර දී කිලෝමීටර් 12ක දුරකින් යුත් පා ගමනක නිරතවූ ‍බොතම් එදා මෙදා තුර එවැනි පා ගමන් ගණනාවකම නිරතවිය. මෙවර ශ්‍රී ලංකාවේ පැවැත්වෙන ඔහුගේ පා ගමන කි‍ලෝ මීටර් 160ක් දුරය.මේ සුවිශේෂී පා ගමන ශ්‍රී ලංකාවේ දුෂ්කර‍ පළාත්වල වෙසෙන ක්‍රීඩා දස්කම්වලින් පිරිපුන් දරුවන්ගේ ක්‍රීඩා කුසලතා ඔප් නැංවීමට අරමුදල් රැස් කිරීමේ අරමුණින් සිදු කෙරෙන්නකි. මේ පාගමනෙන් රැස්වන සියලු මුදල් ඒ සදහා යොදවන බව ඔහු කීවේය. මීට ලෝ ප්‍රකට ක්‍රිකට් ක්‍රීඩකයන් මෙන්ම වෙනත් ක්‍රීඩාවන් හී නිරතවන ක්‍රීඩක ක්‍රීඩිකාවන් රැසක් ද එක්වීමට නියමිතය. බ්‍රයන් ලාරා, කපිල් ‍දේව්, සවුරවු ගැංගුලි, කුමාර් සංගක්කාර, මහේල ජයවර්ධන ද බොතම්ගේ පා ගමනේ කොටස් කරුවන් වීමට දැනටමත් කැමැත්ත පළ කර තිබේ.මාන්කුලම් නගරයෙන් ආරම්භ කෙරෙන ‘බී‍ෆිස් බිග් වෝක් ‘ පා ගමන කිලිනොච්චිය, වවුනියාව, මහනුවර, කොළඹ හරහා හම්බන්තොට නගරය දක්වා පැවැත්වේ. දින 8ක කාලයක් පුරා පැවැත්වෙන බොතම්ගේ පා ගමන නොවැම්බර් මාසයේ 8වැනිදා හම්බන්තොටින් නිමාවට පත්වේ. නොවැම්බර් මාසයේ 10වැනිදා ශ්‍රී ලංකාවේ පැවැත්වීමට නියමිත පොදුරාජ්‍ය මණ්ඩලයීය රටවල නායකයන්ගේ සමුළුවට සමගාමීව පැවැත්වෙන මේ පාගමනේ නිමාව සනිටුහන් වන්නේ සමුළුව පැවැත්වෙන හම්බන්තොට හම්බන්තොට ජාත්‍යන්තර සම්මේලන මධ්‍යස්ථානය අසලින්ය.‘බීෆිස් බිග් වෝක්’ පා ගමනට ශ්‍රී ලංකන් ගුවන් සේවයේ අනුග්‍රහය ලැබී ඇති අතර ජාතික තරුණසේවා සභාවේ සභාපති ලලිත් පියුම් පෙරේරා මහතා සංවිධායක කමිටු සභාපතිවරයා ලෙස කටයුතු කරයි.ෆවුස් මොහොමඩ්  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091516</link>
    <topic>සුමිගෙන් අහන්න</topic>
    <author/>
    <content>සුමිගෙන් අහන්නවාද්දුවේ කුසුම් අරංගලප්‍රශ්නය - මල්කාන්ති නන්දසිරි ගයන ‘සඳ කැලුම් ගලන පාර කොනේ’ ගීතය එක්තරා ගායකයකු නපුංසක හඬකින් ගායනා කරනවා. ඒක අහද්දි ඔබට මොනව ද හිතෙන්නෙ?පිළිතුර - මල්කාන්ති කියන විදිය කොච්චර හොඳ ද කියලා හිතෙනවා.නාවලපිටියේ සුමනදාස ජයවික්‍රමප්‍රශ්නය - අමරදේවයන්ගේ වයලින් වාද්‍ය ගුරුතුමා වූ පණ්ඩිත් විෂ්ණු ගෝවින්ද් ජෝග් ලංකාවට පැමිණ ප්‍රසංග පැවැත්වූවා ද?පිළිතුර - ඔහු කීප වරක් ලංකාවට පැමිණ තිබෙනවා. ඔහු අමරදේවයන් සමඟ පේරාදෙණිවිශ්ව විද්‍යාලයේදී යුගල වාදන කීපයක් ඉදිරිපත් කළා.බේරුවල එම්. ඒ. ගුණවර්ධනප්‍රශ්නය - හින්දි සිනමාවේ අසහාය නළු දිලිප් කුමාර් තවමත් ජීවතුන් අතර ඉන්නවා ද?පිළිතුර - ඔව්.නාත්තන්ඩියේ අජිත් තේනුවරප්‍රශ්නය - සාහිත්‍ය කලා විචාරක දීප්ති කුමාර ගුණරත්න නාට්‍ය නිෂ්පාදනය කර තිබෙනවා ද?පිළිතුර - ඔව්. ඔහු ‘නිරුවත්’ නමින් නාට්‍යයක් ලියා නිෂ්පාදනය කළා. එය ‘විරාගයේ’ අරවින්දගේ චරිතයත් ඇල්බෙයා කැමුගේ ‘පිටස්තරයා’ නවකතාවේ මර්සෝගේ චරිතයත් අතර ඇතිවන සංවාදයක් ඇසුරෙන් තමයි මට මතක හැටියට විකාශනය වූයේ.මාකඳුරේ ‘රණසිංහ ස්ටෝර්ස්’ හි බන්දුල රණසිංහප්‍රශ්නය - ආචාර්ය අමරදේවයන්, ආචාර්ය වික්ටර් රත්නායකයන්, දයාරත්න රණතුංගයන් යැයි ගෞරවාර්ථයෙන් කියන්නාක් සේ චරිතා ප්‍රියදර්ශනී පීරිසියන් යැයි කිව හැකි ද?පිළිතුර - බැහැ.අගලවත්තේ නේත්‍රා කුරුවිටගේප්‍රශ්නය - අපේ රටේ මිනිස්සු රූපවාහිනි දැන්වීම් බලනවා ද?පිළිතුර - නැහැ. දැන්වීම් පළවෙන වෙලාවට ඔවුන් කරන්නේ රිමෝට් එකෙන් වෙනත් චැනල්වලට මාරු කිරීමයි.හෙයියන්තුඩුවේ කැලුම් තිසේරාප්‍රශ්නය - ආචාර්ය ඩී. බී. නිහාල්සිංහ වැනි චිත්‍රපට අධ්‍යක්ෂවරුන් සාහිත්‍ය විනිශ්චය මණ්ඩලවල ඉද්දි සිනමා විනිශ්චය මණ්ඩලවල සිටින්නේ කවුද?පිළිතුර - ගුණදාස අමරසේකර වගෙ අය දාමු.වැලිගම එස්. විජේවීරප්‍රශ්නය - ‘ඉගිලෙන මාළුවෝ’ චිත්‍රපටයේ වාරණය පිළිබඳ ඔබ කිසිම දෙයක් ප්‍රකාශ කළේ නැහැ නේද?පිළිතුර - මොකට ප්‍රකාශ කරන්න ද? එහි ඩී. වී. ඩි. පට කීප දෙනෙක්ගෙම අත තිබෙනවා මං දැක්කා. ‘අක්ෂරය’ චිත්‍රපටය වුණත් චිත්‍රපට නොබලන අය පවා මේ වන විට ඩී. වී. ඩී. මාර්ගයෙන් දැකලා තිබෙනවනේ.පූගොඩ සරත් රණසිංහප්‍රශ්නය - මට රෑට නින්ද යන්නේ නැහැ. මා කළ යුත්තේ කුමක් ද?පිළිතුර - සාහිත්‍ය සම්මාන දිනපු නවකතා පොතක් කියවන්න.නිල්දණ්ඩාහින්නේ නුවන් සාගරප්‍රශ්නය - පසුගියදා අපෙන් වෙන්වූ මහාචාර්ය එම්. එච්. ගුණතිලක රූකඩ නාට්‍ය නිෂ්පාදනය කර තිබේ ද?පිළිතුර - නිෂ්පාදනය කිරීම කෙසේ වෙතත් ලියා තිබෙනවා. ‘දහම් එළිය’ නමින් වේදිකාගත රූකඩ නාට්‍යය ඔහුගේ රචනයක්. එය මෙරටට බුදුදහම ගෙන ඒම තේමා කර ගත්තක් වුණා.දෙල්කඳ මහේශි විජේබණ්ඩාරප්‍රශ්නය - හින්දි සිනමාවේ කඩවසම්ම නළුවා සහ රූමත්ම නිළිය කවුද?පිළිතුර - හින්දි සිනමාවේ හැම නිළියක්ම මට අඩු වැඩි වශයෙන් ලස්සනයි.කඩවත පහළ බියන්විල භද්‍රා බියංකා මධුප්‍රශ්නය - සිංහල සිනමාවේ විශිෂ්ටතම සංගීතවේදීන් පස්දෙනා කවුද?පිළිතුර - ආචාර්ය ප්‍රේමසිරි කේමදාස, ආචාර්ය පණ්ඩිත් අමරදේව, සෝමදාස ඇල්විටිගල, ලයනල් අල්ගම, ෂෙල්ටන් ප්‍රේමරත්න, සරත් ප්‍රනාන්දු යන අය මෙහිදී නම් කරන්න පුළුවන්.ගම්පහ අඹන්විට සිරිවර්ධනප්‍රශ්නය - කාටුන් ශිල්පි ඇබ්ඩන් මිහිඳුකුල ඔබේ ඥාතියෙක් ද?පිළිතුර - ඔව්.මත්තෙගොඩ අජිත් ජෝතිය කරසිංහප්‍රශ්නය - මෙරට නිෂ්පාදිත උසස් දෙමළ චිත්‍රපටයක් වන ‘වාඩෙයි කාට්රු’ කෘතියට පාදක වූ සෙන්ගෙයි අලියාන්ගේ (කේ. ගුණරාසා) නවකතාව සිංහලට පරිවර්තනය වී තිබේ ද?පිළිතුර - ඔව් එය ‘උතුරු සුළඟ’ නමින් පළව තිබෙනවා. පරිවර්තනය මීරිගම පී. රුවන් නන්දන පීරිස්.මේ සතියේ පහත නම් සඳහන් අයත් ප්‍රශ්න එවා තිබෙනවා. කැටපල සමන් ගාල්ලගේ, මීගමු කට්ටුවේ එම්. ඩි. විල්ෆ්‍රඩ්, ඉඹුල්ගොඩ විමුක්ති චාමර, රත්නපුරේ ඉනෝකා සමරසිංහ, කඩවත හේවගේ සිරිල් ප්‍රනාන්දු, මත්තෙගොඩ කිත්සිරි ඒ. මද්දෙවිතාන, කොටුගොඩ දිසානෑගම තිස්ස කුමාර කෝරලගේ.ඔබේ ප්‍රශ්නය පහත ලිපිනයට යොමු කරන්න 'සුමිගෙන් අහන්න' රසදුන, සිළුමිණ, ලේක්හවුස් කොළඹ 10කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091517</link>
    <topic>ගී මිහිර</topic>
    <author>ජෝජ් රොබ්සන් ද සිල්වා</author>
    <content>ගී මිහිර කාටත් මැජික් වගේ අලුත් වැඩක්කාටත් මැජික් වගේ අලුත් වැඩක් පෙන්නුවා බලන්න දකින දකින අයට පුදුම හිතෙනවා බය වෙන්න දෙයක් නෑ අපට සල්ලි ඕන නෑ එහෙන් මැජික් මෙහෙන් මැජික් සුරංගනා ලොවින් ගෙනාරන් රන් රන් රන් - රන් කෙවිට අපි අරං යං යං යං යං - යං ලෝකේ වටේ යං අහස උසට නැගි මන්දිර මේ නගරේ කෙවිටේ බලයෙන් විස්මිත දේ කෙරුණේ අප කළ හැම දේ විනෝදෙටයි මිතුරේ ආසයි නටන්න ගහමුද අපි පපරේ හොයි හොයි හොයි හොයි කාටත් මැජික් වගේ අලුත් වැඩක් පෙන්නුවා අරුමැසි ‍ලෝකයකට පුංචි අපිව ගෙන්නලා බය වෙන්න දෙයක් නෑ අපට සල්ලි ඕන නෑ එහෙන් මැජික් මෙහෙන් මැජික් සුරංගනා ලොවින් ගෙනා රන් රන් රන් රන් - රන් කෙවිට අපි අරංයං යං යං යං - යං ලෝකේ වටේ යං හොයියල හොයි හොයි හොයියාලේ හොයි හොයි හොයි හොයි හොයියාලේ හෝලේ හො‍ඳේ හොයි හෝලේ හො‍ඳේ හොයිහෝලේ හො‍ඳේ හොඳමයි දැක්කද සුන්දර කම අප ගම්මානේ බැලූ බැලූ හැම තැන ගහකොළ මයි පෙනුණේ පැසුණු ගොයම දැක එයි කුරුල්ලන් රෑනේ විනෝදයට කදිමයි අප ගම්මානේ බය වෙන්න දෙයක් නෑ අපට සල්ලි ඕන නෑ එහෙන් මැජික් මෙහෙන් මැජික් සුරංගනා ලොවින් ගෙනා රන් රන් රන් රන් රන් කෙවිට අපි අරං යං යං යං යං යං ලෝකේ වටේ යං හොලේ හො‍ඳේ හොයි* පද රචනය - නන්දන වික්‍රමගේ* තනුව - මහේෂ් දෙනිපිටිය* ගායනය - හිමාෂ මනුප්‍රිය සමඟ ඒෂාන් දෙනිපිටිය“මම මුලින්ම ලියූ චිත්‍රපට ගීතය උදයකාන්ත වර්ණසූරියගේ ‘පායා එන්න හිරු සේ’ චිත්‍රපටයේ ඇතුළත් වූ උරේෂා රවිහාරී සමඟ අමිල පෙරේරා ගැයූ ‘රනින් ඔපලු රුවක් බඳු වූ’ ගීතයයි. උදයකාන්තගේම ‘රන් කෙවිට - 2’ චිත්‍රපටයේ තමයි ‘කාටත් මැජික් වගේ අලුත් වැඩක්’ ගීතය ඇතුළත් වෙන්නේ. මහේෂ් දෙනිපිටිය තමයි මාව ඉස්සෙල්ලාම චිත්‍රපට ගීතයක පද රචනයට සම්බන්ධ කර ගත්තේ. ඉන්පසු චිත්‍රපට කිහිපයකටම ගීත රචනය කරන්න මට අවස්ථාව ලැබුණා. ‘රන් කෙවිට’ ළමා චිත්‍රපටයක්. එමෙන්ම මේ ගීතය ළමයි දෙදෙනෙකු විසින් ගයන ගීතයක්. ඉතින් සුපුරුදු වැඩිහිටි ගී පද වලින් මිදිලා ළමයින්ට වැටහෙන සරල වචන වලින් චිත්‍රපටයේ කතාවත් සමඟ සමගාමීව ගායනයට සුදුසු ගීතයක් ලෙස මෙහි පද රචනය කරන්න මම වෑයම් කළා.”ඔහු - නන්දන වික්‍රමගේ. මෙවර “ගී මිහිර” ගෙනෙන්නට අප සමඟ එක්වන නන්දන “දිගු දෑස දුටුවාම” (රොමේෂ් සුගතපාල) - “පායන්න සඳ මිදුමේ” (සුරේන්ද්‍ර පෙරේරා) - “මේ රෑ පායන්නෙපා” (අමිලා නදීෂානි) - “සුදු ආඩම්බරකාරී” (ප්‍රදීප් රංගන) - “සුළඟක් වෙලා” (ශිහාන් මිහිරංග) - “ළංවෙලා හිම සීතේ” (උදේශ් ඉන්දුල) වැනි ගී සංකල්පනා ගණනාවක හිමිකරු ය. රූකාන්ත ගුණතිලකගේ හඬින් මේ දිනවල ඇහෙන “සඟවන්න ඔය නිල් නුවන්” ගීතයත් නන්දනගේම පද රචනයකි. ඉදිරියේදී විකාශය වීමට නියමිත “ඉහිරුණු කිරි” ටෙලිනාට්‍යයේ නන්දන ලියා ඇති තේමා ගීතය ගායනා කරන්නේ විශාරද නන්දා මාලිනී විසිනුයි. “එය මා අතින් ලියැවුණු ඉතාම හොඳ ගීතයක්” යයි තෘප්තියෙන් යුතුව පවසන නන්දන වෘත්තියෙන් සිලෝන් බිස්කට් සමාගමේ සමූහ අධ්‍යක්ෂවරයා ලෙසින් කටයුතු කරමින් ගී පද රචනා ක්ෂේත්‍රයේ ද නියැළී සිටින කලාකරුවෙකි. තිරගත වීමට නියමිත හා නිෂ්පාදනයේ පවතින චිත්‍රපට කිහිපයකටම ගී පද රචනයෙන් දායක වී සිටින නන්දන දැන් ප්‍රදර්ශනය කෙරෙන “රන් කෙවිට - 2” චිත්‍රපටයේ තමා ලියූ “කාටත් මැජික් වගේ අලුත් වැඩක්” ගීතය නිර්මාණය වූ පසුබිම අප සමඟ පැවසුවේ මෙසේ ය.“ළමයින් ගායනා කරන ගීතයක් වුණාම සාමාන්‍යයෙන් ළමයින් භාවිතා කරන වචන යොදා ගන්න ඕනි. නිර්මාණයේ අගය වැඩි කරන්න කියලා වැඩිහිටියන් භාවිතා කරන වචන යොදා ගත්තොත් තේරුමක් නැතුව යනවා. ඉතින් ඒ නිසා ඉතාමත්ම සරල ලෙස මේ ගීතය ලියැවෙන්න ඕනෑ කියලා මං හිතුවා. මම මහේෂ් එක්ක ශබ්දාගාරයට වෙලා තමයි මේ ගීතයේ පද රචනය කළේ. මුලින්ම මහේෂ් තනුවක් නිර්මාණය කරගෙන උන්නා. ඒ තනුවට අනුව තමයි වචන යෙදුවේ. ඉන්පසු චිත්‍රපටයේ රූප රාමු නරඹා නැවත පොඩි පොඩි වෙනස්කම් කිහිපයකුත් කළා.”“පුංචි කෙවිටකින් මැජික් වගේ දේවල්නේ මේ දරුවන් දෙන්නා කරන්නේ. අමුතු අලුත් වැඩ ටිකක් තමයි මෙහි සිදුවන්නේ. ඒ නිසා තමයි මම ‘අරුමැසි ලෝකයකට පුංචි අපිව ගෙන්නලා’ කියලා ලිව්වේ. චිත්‍රපටයේ නම බලවත්ව පවතින්න ‘රන් රන් රන් රන් - රන් කෙවිට’ යන යෙදුම ටිකක් වැඩිපුර යොදා ගත්තා. මට තරමක අභියෝගයක් වුණා - මෙහි එන වචනයක්වත් කතා නොකරන ‘ගොපලු’ චරිතය. ඒ චරිතයත් ගීතය ඇතුළේ සිටින නිසා තමයි ‘හොලේ හො‍ඳේ හොයි’ ලෙස වචන යෙදුවේ. මහේෂ්ගේ පුතා ඒෂාන් දෙනිපිටිය සමඟ හිමාෂ මනුප්‍රිය දිසානායක මේ ගීතය අපූර්ව අයුරින් මහේෂ්ගේ සංගීතයට ගායනා කර තිබෙනවා.”“ගීතයකට ජනප්‍රියත්වයක් හිමි වෙනවා කියන්නේ චිත්‍රපටයටත් ජනප්‍රියත්වයක් ලැබෙනවා කියන එකයි. ඒත් අපි මොනතරම් හොඳ තාක්ෂණ තත්වයෙන් ගීත නිර්මාණය කළත් මේ රටේ බොහෝ සිනමා ශාලාවල ශබ්ද තාක්ෂණයේ අඩුපාඩු නිසා හරියාකාරව ගීත ශ්‍රවණය කර රසවිඳින්න නොහැකි වී තිබීම කනගාටුදායකයි. එම තත්වය විශේෂයෙන්ම චිත්‍රපට පසුබිම් සංගීත කටයුත්තේදී විශාල කැපවීමක් කරන මහේෂ් වැනි සංගීතඥයින් ඇතුළු ගී නිර්මාණ ශිල්පීන්ට මෙන්ම ගීතලෝලි සිනමා ප්‍රේක්ෂකයින්ටද කරනු ලබන අසාධාරණයක් ලෙස මම දකිනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091518</link>
    <topic>සිහින සැඳැල්ලට</topic>
    <author>ජෝජ් රොබ්සන් සිල්වා</author>
    <content>සිහින සැඳැල්ලටසැප්. 18 වැනිදාට යෙදෙන ගායන ශිල්පි ටී. ෂෙල්ටන් පෙරේරාගේ අනුස්මරණය නිමිත්තෙන් මේ ගීතය ඉල්ලා එවුවේ කටුකෙන්දේ ආනන්ද විජේසිංහ, පිළියන්දල චාමර, ඉතාලියේ මිලානෝ හි සුමිත් සුසන්ත ප්‍රනාන්දු සමඟ කුවින්ටස් අමරසිංහ, බොරලන්දේ ජයනෙත්ති දර්ශනී, උඩවෙල ඩේමියන් සිල්වා.අවසන් ලියුමයිඅවසන් ලියුමයි ඔබට ලියන්නේ විරහ කඳුළු රැඳි පෑනෙන් කියවා හැඬුවත් මට නම් කම් නැහැ මගෙ හිත අද තද නින්දේඑයා පැළැන්දු මංගල මුදුවේ ආඩම්බරකම මම දුටිමී ගෙල වට කරගෙන ළමැදේ රඳනා මංගල මාලය මම දුටිමීඅභරණ අන්දන රන්වන් සිහිනය සදාතනික ආදරය නොවේ කියවා හැඬුවත් මට නම් කම් නෑ මගෙ හිත අද තද නින්දේපෑන තවත් දේ ලියන්න කීවත් මොනව ලියන්න ද මීට වඩා මේ ගැන අන් කිසිවකු නෑ දන්නේ වෙන දීගෙක ගිය ඔබට වඩාඅභරණ අන්දන රන්වන් සිහිනය සදාතනික ආදරය නොවේ කියවා හැඬුවත් මට නම් කම් නෑ මගෙ හිත අද තද නින්දේ  පද රචනය - ඩෝල්ටන් අල්විස්සංගීතය - ටී. ෂෙල්ටන් පෙරේරාගායනය - ටී. ෂෙල්ටන් පෙරේරා************************************************************************************සිනිඳු සුදු මුතු තලාවේසිනිඳු සුදු මුතු තලාවේ // පිපෙන පෙණ පිඬු සිනාසේ // සිනිඳු සුදු මුතු තලාවේ පිපෙන පෙණ පිඬු සිනාසේ //සිනිඳු සුදු මුතු තලාවේ සැලෙන රළ මත ගිලී ඉපිලී ගලන සිතුවිලි // මුළා වේ ගැඹුරු සත් සමුදුර පතුළ බිඳ //ඇඹරි ඇඹරී වියරු දළ රළ ගැඹුරු සත් සමුදුර පතුල බිඳතුමුල මහමෙර දෙදරවයි බුර බුරා නැගි කුරිරු ජල කඳ // දෙරණ සම්පත ගිල ගනියි //  පද රචනය - මහගමසේකරසංගීතය - සෝමදාස ඇල්විටිගලගායනය - පණ්ඩිත් ඩබ්ලිව්. ඩී. අමරදේවචිත්‍රපටය - “සත් සමුදුර” (1967)************************************************************************************මා සතුටින් බවමා සතුටින් බව ඔබට පෙනෙයි නම් එය වැරැදියි රත්නේ නිතරම කඳුළෙනි මා පසු වන්නේ මට අයිතිය කඳුළයිපාළුව තනිකම මට වද දෙන විට කෙලෙස ද ඉවසන්නේ කියන්න සොඳුරිය කියන්න සොඳුරිය ඇයි මට මෙහෙම වුණේමා අමතක කොට ඔබ ගත් නම මග ඔබ හට සුව දේ නම් කුමක් වුණත් මට නම් ඒ ගැන කම් නැත තනිවම මා ඉන්නම්පද රචනය - චන්ද්‍රා දේවාදිත්‍යසංගීතය - සුනිල් පෙරේරාගායනය - ජිප්සීස්************************************************************************************තුමුල බල ඇතිතුමුල බල ඇති තෙදැති දෙවඟන සැකයි මට ඔබෙ කුමරි බඹසර රජුගෙ මිරිවැඩි ලකුණු තිබුණලු ඔබගෙ දෙවොලේ යහන පාමුලඉරා සළුපට බැඳුණු නෙතු යුග තරාදිය ගෙන හෙළා ගඟ දිය තලා අසිපත නසා එහි පණ පසිඳලිය හැකි වේ ද යුක්තියධවල සළුපිළි සොරුන් ගත්තේ ද මිණි මෙවුල් දම් කඩා හැලුණි ද ඔබේ ගත රැඳි දුහුල් සළුපට හමන සුළඟට ඉඟිළ යාවි දපද රචනය - උපාලි ජයමාන්නසංගීතය - ඩැනිස්ටර් පෙරේරාගායනය - අමරසිරි පීරිස්සංයුක්ත තැටිය - “සත්සර දෙවඟන”************************************************************************************නලීන් පෙරේරා ප්‍රමුඛ “මේරියන්ස්” සංගීත කණ්ඩායමේ සෞන්දර්ය චාරිකාවට වසර 25 ක් පිරීම නිමිත්තෙන් මේ ගීතය පළ කරමු.මුතු පින්න තාමමුතු පින්න තාම හීතලයි වගේ රස දන්න දෑස මඟ බලයි ඉබේ අරුමැක්කේ මල් නෙළන්න එන න‍ඟේ හද ගැස්ම ඔබට දැනෙනව ද මගේමල් රෙද්ද තදට තනි රකී ඉණේ මල් යාය හොඳට සැප විඳී බ‍ඳේ ඒ මලක් වෙන්නවත් පිනක් කොහේ ඔබ දකින එකත් සැපක්නේ අනේමා දැක්කම ඉඟ නටන දර්ශනේ මට බලා ඉන්න ලෝබයි කෙල්ලේ හොර බැල්මේ බහට පිරුණු හිත මගේ නගා බලා ගන්න මම නෑ දන්නේ  පද රචනය - කැලුම් ශ්‍රීමාල්සංගීතය ගායනය - නලීන් පෙරේරාගායනය - මේරියන්ස්”************************************************************************************නෙළාගන්නට දුර වැඩියිනෙළාගන්නට දුර වැඩියි නුඹව මට නෙළුමේ කඳුළු වැගිරෙන නෙත් අයාගෙන විල් තෙරේ හිඳිමීඅහස උසකට තැනූ මාලිග විසිරිලා වැටුණි ඒ නමුදු බිඳ වැටුණ නටබුන් සිහිනයෙන් දකිමීසිහිනයෙන් දකිමී සීතලම රැය අහස කෙළවර තරු රැසක් පිපුණීරැයක කිසි ලෙස නෙළුම් නොපිපෙන බව ඉතින් දනිමී තරු කඩා හැලුණී  පද රචනය - අනුරාධ ජයසිංහසංගීතය - නවරත්න ගමගේගායනය - දර්ශන ප්‍රමෝද්************************************************************************************දරුවන්ට ගයන්න සුදුසු නවතම ළමා ගීතයක්සුදු ඇඳගෙන කොක්කුසුදු ඇඳගෙන කොක්කු ඇවිත් බිම ඇන ඇන උගෙ දිග හොට අකුරු ලියන්නේ වක්කඩ ළඟ පුංචි පන්තියේහිමින් හිමින් අඩි තිය තිය නියර දිගේ බිම බල බල කොක් අම්මෙක් කොක් පැටියෙක් එක්කන් එන්නේ වක්කඩ ළඟ පුංචි පන්තියේඅයනු අල්මයනු මායනු හෝඩි පොතේ කියවා කියවා එකයි දෙකයි තුනයි කියලා ගණන් කරන්නේ වක්කඩ ළඟ පුංචි පන්තියේ  පද රචනය - පුණ්‍යා ඒකනායකසංගීතය - කරුණාරත්න විජේවර්ධනගායනය - ජයතු ප්‍රභාෂ්වර දිසානායකසංයුක්ත තැටිය - “පුංචි යාළුවෝ”************************************************************************************අසනු මැන පහන් සිලේඅසනු මැන පහන් සිලේ සැඳෑ සුළඟ හා පෙමින් වෙළී ඔබ රඟන රැඟුමන් බලා සිටින විට රිදුම් දෙමින්කකියයි මගෙ දෙනුවන් සවන් යොමා නුවන් යොමා අසනු මැන පහන් සිලේ අහස උසට දැන් විමන් එපා මටසැප සම්පත් යස ඉසුරු එපා මට හදට මිහිරිවත් සිසිලක් වෙන්නට සෙනෙහස අඳුනන කිසිවකු නැති විට අසරණ මොහොතක තනිවම හිඳිනාපහන් සිලේ මා අබියස දැල්වෙන අඳුර මකාලන ඔබේ ආලෝකෙන් නොහැකි ද මා හද එළිය කරන්නට  පද රචනය - ශ්‍රියානි අමරසේනසංගීතය - සරත් දසනායකගායනය - නිරංජලා සරෝජිනීගී ඉල්ලා මේ අයත් එස්. එම්. එස්. එවා තිබුණා.මහරගම පියුමි උපේක්ෂා, ගාල්ලේ අෂානි, හොරණ පසන්, කුලියාපිටියේ ප්‍රියදර්ශනී, කළුතර ක්‍රිෂාන්, සිතුමිණි, රාජිකා, දිමුතු, කහවන්දල වත්සලා දයාරත්න, කෝට්ටේ ඉරේෂා, අකිරියන්කුඹුර සඳරුවන්, පාණදුර ක්‍රිෂාන්ති, මාකඳුරේ යශෝධා, ගිනිගත්හේනේ ඉන්දික ඉසුරු, මාතර ආදිත්‍යා, සීදුවේ ලසන්කා, වැලිකන්දේ චම්පිකා, මාවනැල්ලේ බෝසඳුන්, හල්කන්දවිල සරත් කරුණාරත්න, බදුල්ලේ කුමාරි, ජිනාලි, වැලිගම ඉන්සි, නුගේගොඩ ශ්වේතා පෙරේරා, ජාඇළ ලක්මාලි, කුරුණෑගල කාවින්ද, දෙහිවල අමන්දා, වාද්දුවේ මයුමි ෂරීනා, හොරණ ජයලක්ෂි සිරිවර්ධන, ඌරගස්මන්හංදියේ තිළිණ මධුමාල්, අම්බලන්ගොඩ රුසිරු මනුප්‍රිය, බණ්ඩාරවෙල ඉරේෂා දිල්ෂානි, පූගොඩ ඓශ්වරී, මතුගම ඉෂාණි, හංවැල්ලේ කෞශල්‍යා ජයවීර.සිහින සඳැල්ලට ඔබ කැමැති ගීතයත්, ඔබේ නම සමඟ ගම සඳහන් කර 077 6974226 දුරකථනයට එස්. එම්. එස්. කරන්න.ජෝජ් රොබ්සන් සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091519</link>
    <topic>භීෂණාත්මක ඩ්‍රැකියුලා ට යළි පණ දෙන ජයසංඛ කරුණාරත්න</topic>
    <author>ඉඳුනිල්</author>
    <content>භීෂණාත්මක ඩ්‍රැකියුලා ට යළි පණ දෙන ජයසංඛ කරුණාරත්න14 වැනි සියවසේ රුමේනියාවේ ජීවත් වූ අතිශය කෲර රජකුගේ සැබෑ ජීවන තොරතුරු ඇසුරෙන් අයිරිස් ජාතික බ්‍රෑම් ස්ටෝකර් ලියූ ඩ්‍රැකියුලා (Dracula) චරිතය ඇතුළත් කතා මාලාව විශ්ව සාහිත්‍යයේ එන අතිභයානකම නවකතා මාලාව ලෙස සැලකෙයි.පසුකාලීනව එංගලන්තයේ හැමර් චිත්‍රපට සමාගම ඩ්‍රැකියුලා චරිතය ඇසුරින් තැනූ භීෂණ චිත්‍රපට මාලාව ලොව පුරා අතිශය ජනප්‍රිය විය. ශ්‍රී ලංකාවේ සිංහල පොත්පත් කියවන පාඨකයන්ට 1962 දී චන්ද්‍ර අනගිරත්න මහතා විසින් ඩ්‍රැකියුලා නවකතාවක් සිංහලයට පරිවර්තනය කර තිබේ.ඉන් දක්ෂ ත්‍රාසජනක නවකතා රචක ඩීමන් ආනන්ද මහතා විසින් ඩ්‍රැකියුලා චිත්‍රපට තිර නාටක ඇසුරින් ඩ්‍රැකියුලා පොත් ලියා එළිදැක්වීමෙන් අපේ ර‍ෙට් ද මේවා අතිශයින් ජනප්‍රිය විය.ඉන්පසු දශක ගණනාවකට පසු අපේ රටේ සිංහල පාඨකයන්ට ඩ්‍රැකියුලා නවකතාවල, රැඳුණු ඒ භීෂණ රසය යළි රැගෙන එන්නට ජයශංඛ කරුණාරත්න නම් යොවුන් ලේඛකයා සමත්ව සිටී.‘Dracula has Risen from the Grave’ චිත්‍රපටයේ තිරනාටකය ඇසුරෙන් ජයශංඛ ලියූ ‘ඩ්‍රැකියුලා ‍ෙසාහොනෙන් නැගිටියි’ නවකතාව දයාවංශ ජයකොඩි ප්‍රකාශනයක් ලෙස පසුගියදා එළිදැක්වුණු අතර ‍මේ ඒ පිළිබඳව ජයශංඛ සමඟ රසඳුන කළ කෙටි සම්මුඛ සාකච්ඡාවයි.උසස් පෙළ කළාට පස්සෙ මම ආසාව නිසාම පොතක් ලිව්වා. මෙය කිසියම් භීෂණකාරී බලවේගයකට ගොදුරු වෙන ගුරුවරියක සම්බන්ධ කතාවක්. පොත ලිව්වාට මුද්‍රණ වියදම් දරාගන්න හැකියාවක් තිබුණෙ නෑ. රැකියාවට පැමිණ ටික කාලයකින් එය මුද්‍රණයෙන් එළි දක්වන්න මට පුළුවන් වුණා.2008 වසරේදී මගේ කුලුඳුල් පොත ‘වැසිදා රෑ’ නමින් කර්තෘ ප්‍රකාශනයක් ලෙස එළිදැක්වුණේ එහෙමයි.මෙය පාසල් නිවාඩුවට සිය ගම බලා ගිය ගුරුවරියකට මුහුණ දීමට සිදුවූ භීෂණකාරී බලවේගයක් පිළිබඳ කතාවක්.ඉන්පසු මම ලිව්වේ නූතන විද්‍යාවට අභියෝග කළ ගුප්ත විද්‍යාවේ කෙළ පැමිණි ඇදුරකු සහ ගුප්ත විද්‍යාව අවඥාවට ලක්කළ මිතුරන් දෙදෙනකු ගේ කතාව ඇතුළත් ‘සාතන්ගේ හෝරාව’ නවකතාව. මෙය 2009 වසරේ දී එළිදැක්වුණා.පාතාල ලෝකයේ නමගිය අපරාධකාරයින්, ත්‍රස්තවාදීන්, මංපහරන්නන් සොයා යන රහස් පොලිස් නිලධාරියකුගේ ත්‍රාසජනක අත්දැකීම් රැගත් ‘ඉන්ස්පෙක්ටර් ත්‍රාස’ කතාව ලියා එළිදැක්වූයේ 2011 වසරේදී.2012 අවුරුද්දේ දී තවත් එවැනිම කතා දෙකක් ‘යක්ෂයා කිසිත් නොදනියි’ සහ ‘ලේ තැවරුණු රෝස මල්’ නමින් එළිදැක්වීමට මට හැකිවුණා.”මගේ හයවැනි නිර්මාණය වන ‘ ඩ්‍රැකියුලා සොහොනෙන් නැඟිටියි’ පරිවර්තන කෘතිය දයාවංශ ජයකොඩි ප්‍රකාශනයක් ලෙසින් එළිදැක්වුණේ මෙවර සාහිත්‍ය මාසයට සමගාමීවයි.* ස්වතන්ත්‍ර නිර්මාණ 5කට පසු ඔබ පරිවර්තනයට යොමු වනවා?මම මීට යොමු වුණේ මා මිත්‍ර ගායන ශිල්පී වර්නන් පෙරේරා මහතා නිසා.ඩීමන් ආනන්ද මහතාගෙන් පසු ඩ්‍රැකියුලා නවකතා සිංහල පාඨකයින් රස විඳීමට, ‍ෙනාලැබුණු නිසා වර්නන් මහතා ‘Dracula has risen from the grave’ චිත්‍රපටයේ ඩී.වී.ඩී. තැටිය මට දීලා එයින් නවකතාවක් ලියන්න කියන ඉල්ලීම කළා. චිත්‍රපටයක් නරඹලා එය මතකයේ තබාගෙන නවකතාවක් සාර්ථකව ලියන්න අමාරුයි. මේ නිසා මම මෙහි තිර පිටපත හොයාගෙන එය ඇසුරු කරගෙන තමයි මේ නවකතාව ලිව්වේ.‘Taste the Blood og Dracula’ චිත්‍රපටයේ කතාව ‘ඩ්‍රැකියුලාගේ ලේ වියරුව’ නමිනුත් ‘Lady of the shroud’ කෘතියේ පරිවර්තනය ‘මළ ඇඳුමින් සැරසුණු ස්ත්‍රිය’ නමිනුත් නම් කළ මේ පොත් දෙක මේ දිනවල පරිවර්තනය කරගෙන යනවා.36, ඩී.බී.පෙරේරා මාවත, පරත්ත පාර, කෙසෙල්වත්ත, පාණදුර ලිපිනයෙන් ජයසංඛ ගේ නිර්මාණ පිළිබඳව තොරතුරු දැනගත හැකියි.ඉඳුනිල්ඡායා-සුදම් ගුණසිහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091520</link>
    <topic>මේ දෙන්නට විවාහ වෙන්න අවසර තියෙනවා</topic>
    <author/>
    <content>මේ දෙන්නට විවාහ වෙන්න අවසර තියෙනවාවිජේපාලගේ අප්පච්චී හඳුනන මහත්මයෙකු සිටි නිසාම පොලීසියේ දී තරමක ගරු සැලකිලි ලැබීමත් නිමන්තට විශාල සහනයක් විය. පොලිස් ස්ථානාධිපතිතුමා සියලු විස්තරවලට සවන් දුන්නේ මහත් විමතියක ස්වරූපයෙන් මෙන්ම යටි සිතේ මෝදු වන කනස්සල්ලකුත් සමඟය.“අනේ මහත්තයො අපේ මේ ළමය නම් මේ සම්ම ජාතියෙ පැනල යන්නෑ... මේක අපිට විශ්වාස කරන්ඩ බැහැ මහත්තයො...”මඳ වේලාවක් නිහඬව සිටි නිලධාරියා සීනුව නාද කළේය. වමතින් නළල පිරිමදිමින් කල්පනාකාරීව, නිමන්ත දෙසත්, විජේපාලගේ පියා දෙසත් බලමින් සිටි ඔහු, කාමරයට ඇතුළු වූ කොස්තාපල්වරයා දෙස බැලුවේ ප්‍රශ්නාර්ථයෙනි.“රත්නසේකර... අර ඊයේ හවස ගෙදරට විරුද්ධව විවාහ වෙලා ආපු කපල් එකේ ඇන්ට්‍රිය බාර ගත්තේ කවුද?”නිමන්ත පබා දෙස බැලුවේ අදහාගත නොහැකි වේදනාවකින්ය. ඇගේ කඳුළු පිරී ඇති නෙත්වල ඒ සමානම වේදනාවක් සටහන් විය.“මම සර්...”ඒ ක්ෂණික පිළිතුර නිලධාරියාගේ මුවඟට සිනහවක් නැංවීය.“ඒ ඇන්ට්‍රියෙ පිටපතක් ගේන්න...” ඔහු පිරිස දෙස බැලුවේ තමා ප්‍රශ්නයට නිසි පිළිතුර දුන් අයුරිනි.“මේ දෙන්න කැමැත්තෙන් කසාද බැඳල තියෙන්නෙ. දැන් මොකද මෙතන ප්‍රශ්නය? ඒකට විරුද්ධ වෙන්න ලොකු හේතුවක් තියෙන්න ඕන?”“මගෙ නංගි කසාද බඳින්න තීන්දු කරල තිබුණේ සර්... මඟුල් ගෙදරට ලෑස්ති වෙන්නයි එයා එක්කරගෙන යන්න ආවේ... ඉහි... ඉහ්...”නිමන්ත හඬා වැටුණේ.... අන් අයගේ ද නෙතඟට කඳුළු බිඳු නංවමින්ය.“අනේ ඔව් මහත්තයෝ... ඔය කෙලී, බඳින්ඩ හිටියේ මයෙ අක්කගෙ පුතා, උන් කාලයක් ආශ්‍රය කරල හිටියේ...”“ඒක හරි... ඒක හරි ලොකු උන්නැහැ... නමුත් මේ දෙන්න අතරත් ඇයි හොඳයියක් තිබිල තියනවනේ...”“ඒක කවදාවත් වෙන්නැති දෙයක් මහත්තයෝ...” ඒ සමඟම පැමිණිල්ල ද රැගෙන ආ කොස්තාපල්වරයා එය ස්ථානාධිපතිවරයාට පෑවේය.“වෙන්නැති දේවල් මේ වෙලා තියෙන්නෙ... මේක කියවනව රත්නසේකර...”“අප දෙදෙනා කැමැත්තෙන් විවාහ වෙන බවත්, විවාහයෙන් පසුව, ස්වාමිපුරුෂයාට අයිති රත්මල්කඩුව වලව්වේ ස්ථිර පදිංචිය සඳහා යන බවටත්, මේ විවාහයට කිසිවකුගේ බලපෑමක් නොමැති බවත් සඳහන් කරන අතර නීතියෙන් විවාහ වීම සඳහා සියලු සුදුසුකම් සපුරා ඇති බව ද සහතික කරමු, මෙයට අස්සන් කළේ ධනුක රත්මල්කඩුව, නිල්මිණි රත්මල්කඩුව.පබසරා වෙව්ලා ගොස් බිත්තියට වාරු වූවාය. ඇගේ පියා වහා ඉදිරියට පැන ඇය වාරු කර ගත්තේය.“මට බොහොම කනගාටුයි. මේ දෙන්නට විවාහ වෙන්න අවසර තියෙනවා. අපිට දැන් නීතියෙන් මුකුත්ම කරන්න බැහැ. තේරුණා ද? මොකද මේ දෙන්නම ඇවිල්ලයි පැමිණිල්ල දාලා තියෙන්නේ...”“බැල්ලී... උඹ අපේ පවුල කෑවා.” විජේපාල නිමන්තගේ සුරතින් ඇදගෙන එළියට ආවේ එතැන තවත් රැඳී සිටීම අනතුරුදායක බව හැඟී ගිය හෙයිනි.“ඕකි මගෙ නංගි නෙවෙයි විජේ... ඕකි අපිට මෙහෙම කළේ මොකද දෙයියනේ...”“එහෙම හිතන්ඩවත් එපා නිමන්ත... නිල්මිණි නංගිව බලෙන් අරන් යන්ඩ ඇති... ඔය කතාව මං නම් විශ්වාස කරන්නෑ.”බලෙන් අරන් යන්ඩ ඌට මොකද්ද ඇති ඔච්චර වුවමනාව? අපේ එකී ගනුදෙනු කරල තියෙනව විජේ...”නිමන්ත දරාගත නොහැකිව සුසුම් ලෑවේය. සුවපත් වූ පබා කඳුළු පෙරමින් නිමන්තට එක්වූවාය. වැඩිහිටි අයගේ අදහස වූයේ හැකි තරම් ඉක්මනින් ගම් බලා යෑම සුදුසු බවය.“ජෝඩුව මෙලහට කොහේට හරි වෙලා හැංගිලා ඇති...”ඒ පබසරාගේ අප්පච්චිගේ අදහසය.“මාත් හිතන්නෙ එහෙමයි. ඒත් නිමන්ත ළමයෝ... නඟා ඔහොම වැඩක් කරයි ද නිච්චියටම?”විජේපාලගේ පියා ද එය අනුමත කරමින් කීවේ බොහෝ දුරදිග සිතා බලාය. ගමේ වැව් තොටේ, හේනේ, කුඹුරේ නිසංසලව දිවි ගෙවූ දැරියක් නගරයේ ජීවන රටාවට හුරුවූ නන්නාඳුනන අයකු සමඟ පලා යාවි යැයි මේ ගැමියන්ට නම් තුන් හිතකින්වත් සිතීමට නොහැකිය.“අපි යමු පුතේ පොලීසියෙන් එහෙම කියනව නම් අපි කියල මොනව කරන්ඩ ද?”“මුං ඔක්කොමල එකතුවෙලා මගෙ නංගිව අරන් ගියා ද මාමේ?”“මොක වුණත් කෙල්ලට කරදරයක් නැති බව දැනගත්තහම මගේ ඇඟට ලේ ටිකක් ඉනුවා...”“නිල්මිණි කවදාවත් කැමැත්තෙන් කරපු දෙයක් නම් නෙවෙයි... රවට්ටල අරන් ගිහින් ‍කසාද බඳින්න ඇති...”“රවට්ටන්න එයා තොත්ත බබෙක් ද පබා? මුල වරද්දගත්තෙ එයාම නේද?”“ඈ... එහෙනම් උඹලත් මේක දැනං හිටිය?”“න්... නෑ අප්පච්චි... නෑ.”“ආ... හා හා දැන් ඔය ආත බූත කතා කරල පලක් නෑනේ. ඉස්සෙල්ල ගමට යමු... ගොහින් කල්පනා කරමු ඊළඟට අපි මොකද කරන්නෙ කියලා...”විජේපාල දෙඅත් පෑවේ තව දුරටත් මෙහි සිටීමේ ප්‍රතිඵලයක් නොමැති බව වටහාගෙනය.“නිමන්ත... මේ අහපන්... ගමට ගිහින් උඹ නීතියෙන් තව මොකක් හරි කරන්න පුළුළුන් ද බලපන්...”“දැන් මම කියල මොනව කරන්ඩ ද විජේ? උන් නීතියෙන් බැඳල ඉවර නම් තව කරන්න දෙයක් ඉතුරු වෙලා නෑ...”“මොකද බං නැත්තෙ? උඹ රාලහාමි වුණාට මොළයක් නෑනේ. අපි ගමේ ගිහින් එහේ පොලීසියේ ඇන්ටියක් දාමු...”“ඇන්ට්‍රියක්? මොනව කියල ද?”“ඇයි නිමන්ත අපිට මේ කසාද බැඳිල්ල සැක නැද්ද? අපි ජෝඩුව හොයා ගම්මු.”“ඇත්තටම ඒක හොඳ අදහසක්. අපිට නිල්මිණි හොයාගත්තොත් දෙකෙන් එකක් තීන්දු කළ හැකි නේද නිමන්ත?”සත්‍ය වශයෙන්ම එය කළ හැකි නම් නැඟණිය සියල්ල හෙළිදරව් කර සිටින බව ඔහුට වැටහුණේ දැන්ය. මොන තත්ත්වයකින් සිටිය ඈ අකැමැති බව ප්‍රකාශ කළ විට නීතිය සාධාරණයක් ඉටු කරනු ඇත.“ඇයි නිමන්ත කල්පනා කරන්නෙ? නිල්මිණි අසරණ වෙලා ඇති. අපි ඉක්මනට ගිහින් හාමුදුරුවන්ටත් කියලා මොනව හරි කරමු...”“පබා... මට කිසිම දෙයක් කල්පනා වෙන්නෑ. ඒත් ඒ අදහස හරි කියල මාත් හිතනවා...”“අපි මොනව හරි කාලා තේ ටිකක් බීල යං” විජේ යෝජනා කළේය.“මොන කෑම ද බං... මට වහ ටිකක් තමයි කන්ඩ තියෙන්නෙ.”“දොඩවන්න එපා නිමන්ත. මෙතන කවුරුත් මැරිල නෑනේ? අනික මොකද මේවා ලෝකේ රටේ වෙන්නැති දේවල් ද? ගෑනු අරන් ගිහින් කසාද බඳිනව කියන්නෙ... පුදුම වෙන්න දෙයක් නෙවෙයි... ඔන්න අපි නොකා නොබී ඉන්ඩෝනෑ මිනී මැරුමක් වුණා නම්...”“උඹලට මගේ හිතේ අමාරුව තේරෙන්නෑ විජේ. ඒ මගෙ නංගි... එක බඩවැල කඩන් ආපු... හු... හුරතල් එකී...”පබා නිමන්තගේ සුරත අල්ලා ගත්තේ දැඩි අපහසුවකින් කඳුළු නතර කරගෙනය.“ඔයාගේ අමාරුව තේරුණත් මීට වඩා අපි මොනව කරන්න ද නිමන්ත? විජේ කියන දේ හරි. හිතටයි ඇඟටයි පණ නැතුව කොහොම ද මොකවත් කරන්නෙ?”බනිස් ගෙඩිය බැගින් කා තේ බීමෙන් පසු ඔවුහු ගම් බලා යන බසයකට ගොඩ වූහ. විජේපාල හැමදෙනාටම මුදල් ගෙවා ප්‍රවේශපත්‍ර ගත්තේය. ගොළුවන් බිහිරන් සේ ඔවුනොවුන් දෙස බලමින් කෙටි දුරක් ගමන් කළ ද, නිමන්ත, පබා හැර අන් සැමදෙනාම කුරුණෑගලට යනතුරු ඇස් ඇරියේ නැත.දැඩි අව් රශ්මිය බාල වෙන විට ඔවුහු ගමේ ගුරු පාරට වැටුණාහ. නිමන්තගේ හද ගැස්ම හා වේදනාව එන්න එන්නම වැඩිවූයේ ගමට සේන්දු වන විටය. ගස්කොළන් පවා මැළවී ශෝකාකූලව බලා සිටින බව පවා සිතුවාය. නිල්මිණි හා අමතර මැහුම් පන්තියකට ගිය ඉතා මිහිරි කාල වකවානුවක් ඇගේ සිතේ ඇඳී ගියේය. අධික ලෙස දිය පිපාසාව හැදි දිනෙක කෙල්ලන් රංචුව දිය කඩිත්තකට බැසීමට ගොස් නිල්මිණිගේ සාය කටු ගාලක පැටලී ඉරී ගිය අයුරු පවා සිහි කළේ පුදුමාකාර වේදනාවකින්ය.“උඹට නම් මොකද? මගේ සාය ඉරිලම ගියා. මේකිට අපේ අයිය කඹුරනවනේ... මොනවයින් අඩුපාඩුවක් ද?”“අනේ ඔව්... මට කඹුරල තමයි උන්දැට නඟා අමතක වෙලා තියෙන්නේ. අනේ පලයන් යන්න. අන්න මං උඹේ අයියට යටට අඳින්ඩ කලිසමකුත් මැහුවා...”එකිනෙකා පෙරළාගෙන හිනා වෙන යුවතියන් නිල්මිණිගේ සාය මුදා ගන්නට උත්සාහ ගත්තේ ද සෙල්ලමකට සහභාගි වූ අයුරිනි.“ඉතින් පබා... උඹ කොහොම ද නිල්මිණිගේ අයියගෙ යට ඇඳුම්වල මිම්ම දන්නෙ?”“අන්න හරි දැන් දීපන් උත්තර?” නිල්මිණි පබාගේ කන අල්ලා ගත්තාය.“පබා...?”ඈ කඳුළු පිසදාගෙන නිමන්ත දෙස බැලුවාය. නිල්මිණි පිළිබඳව කෙසේ නම් අමතක කරන්න ද? වැව් තොටේදී මහා බරක් මුදා හරිමින් ධනුක පිළිබඳව තමාට පැවසුවේ මේ අපරාධයට කල්තියා හඳුනාගත් නිසා ද?නිල්මිණි නැවත නේවාසිකාගාරයට යෑමට අකැමැති වූයේ ද ධනුකගෙන් ගැලවී සිටීමට නොවේ ද? යළි නුවර යා යුතු බවට ඇය උනන්දු කළේ තමා පමණක් නොවේ. සුරංග ද විභාගයට මුහුණ දීමට ඇය උනන්දු කළ බව පබා දන්නීය.“ඔන්න පබා මම විභාගෙ ඉවර වෙච්ච ගමන් එනවා... පහුවදාම ඇඳුම් ගන්ඩ යමු හො‍ඳේ...”නිල්මිණි ආපසු යෑමට පෙර තමාව පොරොන්දු කරවා ගත්තේ දහසක් ප්‍රාර්ථනා පොදි බැඳගෙනය.“මට නම් යන්න හිතෙන්නෙම නෑ සුරංග” ඇය සුරංගට ද පැවසු බව ඔහු ඇය ගිය දිනම තමාට පැවසුවේය.“මම කිව්වා විභාගෙ හොඳට කරන්න කියලා” සුරංග නැවතත් පැවසුවේය.“අඬන්න එපා...”නිමන්තගේ හඬ ගොරෝසු විය. වැව පෙනෙන නොපෙනෙන මානයේදී කවුරුත් එක මතයකට ආහ.“අපි මේ ගමන් පන්සලට ගොහින් නායක හාමුදුරුවෝ මුණ ගැහිලම, කතා බස් කොරල උපදේශයක් ගම්මු.”විජේපාලගේ අප්පච්චිගේ තීරණයට කවුරුත් කැමැති වූහ.මතු සම්බන්ධයිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=av13091521</link>
    <topic>Bollywood News</topic>
    <author>සුජීව තේවහෙට්ටිගේ</author>
    <content>Bollywood Newsජනප්‍රිය නළු ගෝවින්ද ගේ බිරිඳ වන සුනිතා අහුජා එදා වගේම අදත් ගෝවින්දට හද පත්ලෙන්ම ආදරේ කරනවා. ඔවුන් දෙදෙනා විවාහ වුණේ 1987 දී. මේ වන විට ගෝවින්ද ගේ වයස 49 යි. සුනිතා 40 වැනි වියෙහි පසුවෙනවා. මේ දෙදෙනාට නර්මදා සහ යාෂ්වර්ධන් නමින් දරුවන් දෙදෙනෙකු සිටිනවා.මෑතකදී සුනිතා කළ අපූරු වැඩක් නිසා ගෝවින්ද පුදුමයට පත්වුණා. සුනිතා තමන්ගේ අතක පච්චයක් කොටා ගෙන තිබුණ නිසයි ගෝවින්දගේ ඇස් උඩ ගියේ. මේ පච්චයේ සටහන් ව තිබුණේ, ‍‍'My Life is Chi Chi’ කියලයි. ඇය, ‘මගේ ජීවිතය චි චි’ යැයි සඳහන් කළේ ගෝවින්දටයි. (ගෝවින්දට කවුරුත් හිතවත්කමට කතා කරන්නේ ‘චි චි’ කියලයි.)සුනිතා මේ පච්චය කොටාගෙන තියෙන්නේ ලන්ඩන් නුවර ගිය වෙලාවකදීයි. “මේ වගේ පච්චයක් ඇදගන්න අම්මට ගොඩක් කාලෙක ඉඳන් ඕනෙ වෙලා තිබුණා. එක වතාවක් බැංකොක් ගිය වෙලාවක මේක ඇඳ ගන්න හිතාගෙන හිටියත් ඒක බැරිවුණා. පස්සෙ, ලන්ඩන් ගියාම මේ පච්චය ඇදගත්තෙ තාත්තට හොරෙන්. ඊට පස්සෙ හිතපු නැති වෙලාවක තමයි තාත්තට ඕක පෙන්නුවේ. පච්චය දැකපු තාත්තා පුදුමයට පත්වුණා. සතුටු වුණා. ඒත් ඕවා කරන්නෙ ඉදිකටුත් පාවිච්චි කරලා නිසා ඒ ගැන නම් තාත්තා සතුටු වුණේ නැහැ. තාත්තා ඉඳිකටුවලට හරි බයයි.” මෙලෙස කීවේ ගෝවින්ද සහ සුනිතාගේ දියණිය, නර්මදායි.************************************************************************ජැකලින් ෆර්නැන්ඩස් පහුගිය දවස්වල චිත්‍රපට අධ්‍යක්ෂණය ගැන උපදෙස් ගත්ත බවක් දැනගන්න ලැබුණා. ඇය එලෙස උපදෙස් ලබා ගත්තේ දන්නා හඳුනන චිත්‍රපට අධ්‍යක්ෂවරු කිහිප දෙනෙකුගෙන්. ‘ජැකලින් චිත්‍රපටයක් අධ්‍යක්ෂණය කරන්න ද ලෑස්ති වෙන්නෙ?’ මේ ආරංචිය දැන ගත්ත බොලිවුඩයේ සමහරු එහෙම ඇසුවා.ජැකලින්ගේ නම් එහෙම අදහසක් නැහැ. ඇය මේ ලෑස්ති වෙන්නෙ අලුත්ම චිත්‍රපටයක, චිත්‍රපට අධ්‍යක්ෂවරියකගේ චරිතයක් නිරූපණය කරන්නයි. චිත්‍රපටය, ‘රෝයි'. එය අධ්‍යක්ෂණය කරන්නේ වික්‍රම්ජිත් සිං.“'රෝයි’, මම රඟපාන අලුත්ම චිත්‍රපටයයි. මේ චිත්‍රපටයේ මට ද්විත්ව චරිත නිරූපණයක් කරන්න තියෙනවා. ඒ චරිත දෙකෙන් එකක් තමයි, චිත්‍රපට අධ්‍යක්ෂවරියගෙ චරිතය. මේ වගේ රංගනයක් ඉදිරිපත් කරන්න ලැබුණාම මට ටිකක් බය හිතුණා. ඒ නිසයි ඒ ගැන දන්න අයගෙන් කරුණු කාරණා දැන ගත්තෙ.” මේ වන විට 28 වැනි වියෙහි පසුවන ජැකලින් කීවා.‘රෝයි’ චිත්‍රපටයේ රූගත කිරීම් ඇරඹෙන්නේ මේ වසරේ අග භාගයේදියි. මෙහි අනෙක් ප්‍රධාන චරිත රඟන්නේ රන්බීර් කපූර් සහ අර්ජුන් රම්පාල්.************************************************************************මේ ළඟදී ඉන්දියාවේ උසස් අධ්‍යාපන ආයතනයක ඉගෙනුම ලබන සිසු සිසුවියන්ගේ නර්තන උලෙළක් පැවැත්වුණා. මෙහි විශේෂත්වය වුණේ මේ සිසු සිසුවියන් නර්තන නිර්මාණ ඉදිරිපත් කළේ තරගකාරීව වීමයි. තරගය විනිශ්චය කරන්න ඉන්දියාවේ ජනප්‍රිය කලාකරුවන් සහ කලාකාරියන් කිහිප දෙනෙකුම සහභාගි වී සිටියා. රංගන සහ නර්තන ක්ෂේත්‍රයන් නියෝජනය කළ ඒ අය අතර ජනප්‍රිය බොලිවුඩ් නිළි නාර්ගීස් ෆාක්රි ද විනිශ්චය මණ්ඩල සාමාජිකාවක් වුණා. නාර්ගීස් ද දක්ෂ නර්තන ශිල්පිනියක්. ඇය ගේ මේ දක්ෂතාළඟදී තිරගත වන චිත්‍රපටයකින් ප්‍රේක්ෂකයන්ට දැක ගත හැකි වේවි.නර්තන තරගයේ විනිශ්චයට එක්වූ නාර්ගීස්, ඒ කටයුත්ත නිමවූ සැණින්ම ලෑස්ති වුණේ චිත්‍රපට රූගත කිරීමකට පිටත්ව යන්නයි. ඒ වුණත් නාර්ගීස්ට ඉක්මනින් ම එතැනින් නික්ම යන්න හැකිවුණේ නැහැ. ඇයව වට කර ගත් සිසු සිසුවියන් ඇයත් එක්ක කතා බහට පැටළුණා. සිසුන් කිහිප දෙනෙකු ඇයට තිළිණ කළ පුවත්පත්වලින් කපා ගත් ඡායාරූප සහ ලිපි ඇතුළත් පොත් කිහිපයක් වෙත ඇගේ අවධානය යොමු වුණා. මේ ලිපි සහ ඡායාරූපවල ‘ප්‍රධාන චරිතය’ වුණේ නාර්ගීස්. පසුගිය කාලය තුළ ඇය පුවත්පත් සමඟ පැවැත්වූ සම්මුඛ සාකච්ඡා, ඇය පිළිබඳව ලියැවුණු ලිපි සහ ඇගේ ඡායාරූප මේ පොත්වල පිළිවෙළටත්, ලස්සනටත් අලවා තිබුණා. සිසුන් පිරිස මේ එකතූන් නාර්ගීස්ට තෑගි කළේ දැඩි සතුටකින්.ඇය ඒවා පිළිගත්තේ සිසුන්ට තම හදවතින්ම නැඟුණු කෘතඥතාව පළ කරමින්. විනාඩි කිහිපයක්ම සිසු සිසුවියන් සමඟ එලෙස ගත කරද්දී එම ස්ථානයට තව තවත් සිසු සිසුවියන් එන්නට පටන් ගත්තා. ඒ හේතුවෙන් එතැන කලබලකාරීත්වයකුත් මතුවුණා. තත්ත්වය අයහපත් අතට හැරෙමින් තිබෙන බව නාර්ගීස්ගේ ආරක්ෂකයන්ට වැටහුණා. ඔවුන් වහාම ක්‍රියාත්මක වී නාර්ගීස්ව මෝටර් රථයට ගෙන ගියා. මෝටර් රථයට නැඟුණු ඇය සිසු සිසුවියන්ට කීවේ කිහිප දෙනෙකුට පමණක් තමන් සමඟ චිත්‍රපට රූගත කිරීම් නරඹන්නට පැමිණෙන ලෙසයි. ඒ ඇරයුමට ලැබුණේ උණුසුම් ප්‍රතිචාරයක්. සිසු සිසුවියන් කිහිප දෙනෙකුම නාර්ගීස් සමඟ මෝටර් රථයට නැඟුණා. නාර්ගීස් ඔවුන්ව රැගෙන ගියේ තමන්ගේ රඟපෑම් රූගත කරන ආකාරය ගැන ඔවුනට අවබෝධයක් ලබා දෙන්නයි.සැහැල්ලු මනසකින් එම රූගත කිරීම් නැරඹු ඔවුන් සියලු දෙනා නැවතත් උසස් අධ්‍යාපන ආයතනය වෙත රැගෙන එන්නටත් නාර්ගීස් කාරුණික වුණා. මේ අත්දැකීම, ඒ සිසු පිරිසට විතරක් නොවෙයි, නාර්ගීස්ටත් කිසිදා අමතක නොවේවි.සුජීව තේවහෙට්ටිගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=am1309151</link>
    <topic>දරුවාගේ දත් ගලවන්නට පෙර මේ ලිපිය කියවන්න</topic>
    <author>ගාමිණී සුසන්ත</author>
    <content>දරුවාගේ දත් ගලවන්නට පෙර මේ ලිපිය කියවන්නසර් ජෝන් කොතලාවල මහතා අප රටේ සිටි කීර්තිමත් අග්‍රාමාත්‍යවරයෙකි. කොතලාවල අග්‍රාමාත්‍යතුමාගේ කාලයේ කොළඹ ක්‍රමය ක්‍රියාත්මක විය. එහිදී කොළඹ ක්‍රමය යටතේ මිත්‍ර රටවල් හා සාකච්ඡාවකට නවසීලන්තයට යාමට කොතලාවල අග්‍රාමාත්‍යතුමාට සිදුවිය.‍එම සාකච්ඡාව පැවැත්වුණේ එවකට නවසීලන්ත අග්‍රාමාත්‍යවරයාගේ නිල නිවසේ ය. සාකච්ඡාව පැවැත්වෙන අතරතුර ඊට යාබද කොටසක සුදු ඇඳුමින් සැරසුණු සුන්දර යුවතියන් පිරිසක් එහේ මෙහේ ගමන් කරන ආකාරය කොතලාවල අගමැතිතුමාට දැකගත හැකි විය. ඔවුන් කවුදැයි කොතලාවල අගමැතිතුමා නවසීලන්ත අගමැතිතුමාගෙන් විමසා සිටියේ ය. නවසීලන්ත අගමැතිතුමාගේ පිළිතුර වූයේ ඒ යුවතියන් පුහුණුවන දන්ත චිකිත්සකවරියන් බව ය. ඔවුන්ගේ පුහුණුවට ලබාදී තිබුණේ නවසීලන්ත අගමැතිතුමාගේ නිල නිවසේ ම කොටසකි.දෙවැනි ලෝක යුද්ධය පැවති සමයේ දන්තාබාධ විශාල ගැටලුවක් විය. එය හැඳින ගත් නවසීලන්ත රජය විසින් ඊළඟ පරම්පරාවේ දන්ත සෞඛ්‍ය ආරක්ෂා කර ගැනීම සඳහා විශේෂ වැඩපිළිවෙළක් ආරම්භ කරන ලදී. ඒ; කුඩා දරුවන් අතර ඇති දන්ත ගැටලු විසඳීමෙනි‍.ඒ සඳහා දන්ත චිකිත්සකවරියෝ යොදා ගනු ලැබූහ. මේ සඳහා යොදා ගන්නේ තරුණියන් පමණි. තරුණයන්ට ඒ සඳහා අවස්ථාව නොලැබිණි. මෙහිදී තරුණියන්වම තෝරාගත්තේ ඔවුන් තුළ මවු ගුණය තිබෙන නිසා ය. ඔවුන් දරුවන්ට ඉතා සමීප නිසා ය. මේ සියලු තොරතුරු නවසීලන්ත අග්‍රාමාත්‍යතුමාගෙන් සර් ජෝන් කොතලාවල අග්‍රාමාත්‍යතුමා දැනගත්තේ ය.කොතලාවල අග්‍රාමාත්‍යතුමා පෙරළා ලංකාවට පැමිණි පසුව ලංකාවේ දරුවන් අතර ද දන්ත ගැටලු රාශියක් ම ඇති බව එතුමාට ප්‍රත්‍යක්ෂ විය. එවිට එතුමාට නවසීලන්ත අග්‍රාමාත්‍යතුමාගේ වැඩපිළිවෙළ සිහියට ආවේ ය. අනතුරුව ලංකාව තුළ ද දරුවන්ගේ දන්ත සෞඛ්‍ය ආරක්ෂා කරගැනීම සඳහා දන්ත චිකිත්සකවරියන් පුහුණු කිරීමට කොතලාවල අග්‍රාමාත්‍යතුමා පියවර ගත්තේ ය.පළමුව කොළඹ ක්‍රමයේ බලධාරීන් සමඟ සාකච්ඡාකර ඒ සඳහා අවශ්‍ය සහයෝගය නවසීලන්ත රජයෙන් ඉල්ලා සිටියේ ය. මෙම ආයතනය ලංකාව තුළ ස්ථාපිත කිරීම සඳහා සුදුසු ස්ථානයක් සොයා ගැනීම කොතලාවල අගමැතිතුමාට තරමක අසීරු කාර්යයක් විය.මහරගම පිහිටි තම පෞද්ගලික නිවස ඒ සඳහා ලබාදීමට අවසානයේ දී කොතලාවල අගමැතිතුමා තීරණය කළේ ය. එම නිවස හැඳින්වූයේ wessendon නමිනි. මෙම නිවසත් රත්මලානේ කඳවල පිහිටි එතුමාට අයත් කඳවල වලව්වත් සමාන ගෘහ නිර්මාණ ශිල්පීය ක්‍රම අනුව නිර්මාණය කර ඇති නිවාසයන් ය.1955 දී කොතලාවල අග්‍රාමාත්‍යතුමාගේ මහරගම wessendon  නිවස දන්ත චිකිත්සකවරියන් පුහුණු කිරීමේ මධ්‍යස්ථානය බවට පත් විය. දන්ත චිකිත්සකවරියන් ලෙස පුහුණුවට බඳවා ගත් මුල් ම කණ්ඩායම් දෙක පුහුණුව සඳහා නවසීලන්තයට පිටත් කර හරින ලදී. ඒ සඳහා වන වියදම අධික නිසා wessendon  නිවසේ දී තුන්වන කණ්ඩායමේ සිට පුහුණුව ආරම්භ කරන ලදී.‍ ආයතනය සඳහා අවශ්‍ය සියලුම උපකරණ ගෙන්වන ලද්දේ නවසීලන්තයෙනි. උපකරණ පමණක් නොව දන්ත වෛද්‍ය විශේෂඥයෝ කීපදෙනෙක් ද නවසීලන්තයෙන් කැඳවා ගෙන එනු ලැබූහ. සර් ජෝන් කොතලාවල අගමැතිතුමාගේ මහරගම පිහිටි පෞද්ගලික wessendon  නිවස ජාතික මුඛ සෞඛ්‍ය ආයතනය වූයේ එලෙස ය‍.ආරම්භක යුගයේ සෑම දිස්ත්‍රික්කයකින් ම එක් තරුණිය බැගින් වාර්ෂිකව පුහුණුවීම සඳහා බඳවා ගනු ලැබීය. මේ වනවිට මෙම සංඛ්‍යාව ඉහළ ගොස් ඇත.මෙම ආයතනයෙන් පුහුණුව ලබන දන්ත චිකිත්සකවරියෝ ලංකාව පුරා දන්ත සායනවල දන්ත චිකිත්සකවරියන් ලෙස සේවයට යොදවනු ලබති.මුල් යුගයේ දී මෙම ආයතනයෙන් වැඩි අවධානයක් යොමු කළේ වයස අවුරුදු 12 ට පසු කුඩා දරුවන්ගේ දන්ත සෞඛ්‍ය පිළිබඳව ය. කලක් ගතවන විට දන්ත චිකිත්සකවරියන් පමණක් නොව දන්ත සෞඛ්‍ය ක්ෂේත්‍රයට සම්බන්ධ ශල්‍යාගාර කම්කරු සේවකයාගේ පටන් දන්ත වෛද්‍යවරුන් දක්වා සියලු ම දෙනා පුහුණු කිරීමේ ආයතනයක් ලෙස මහරගම මුඛ සෞඛ්‍ය ආයතනය පරිවර්තනය විය. දැන් පුහුණු කිරීම්වලට අමතරව දන්ත ගැටලු ඇති රෝගීන්ගේ බොහෝ අවශ්‍යතා ඉටුකරදීමට මෙම ආයතනය ක්‍රියා කරයි. මේ වනවිට මෙම ආයතනයෙන් වැඩිහිටියන්ගේ දන්ත සෞඛ්‍ය පිළිබඳව ද සොයා බැලේ.මේ වනවිට ආයතනයේ විශේෂඥ දන්ත වෛද්‍යවරු හත් දෙනෙක් සේවය කරති. ඔවුහු එම ස්ථානයට පැමිණෙන දරුවන්ගේ මෙන් ම වැඩිහිටියන්ගේ ද දන්ත රෝග තත්ත්වයන් සඳහා ප්‍රතිකාර ලබාදෙති. ඊට අමතරව මෙහි සිටින විශේෂඥ වෛද්‍යවරු එම ආයතනයට එන පශ්චාත් වෛද්‍ය උපාධි ආයතනයේ දන්ත වෛද්‍ය පශ්චාත් උපාධි පාඨමාලාව හදාරන වෛද්‍යවරුන්ගේ පුහුණු කිරීමේ කටයුතු වලට ද දායකවෙති.මේ වන විට මෙම ආයතනය තුළ දන්ත වෛද්‍යවරු 70 ක් පමණ සේවය කරන අතර සමස්ත කාර්ය මණ්ඩලය 250 ක් පමණ වේ. පසුකලෙක මෙම ආයතනය මහරගම ජාතික දන්ත වෛද්‍ය විද්‍යායතනය ලෙස නම් කෙරිණි.ලංකාවේ තිබෙන ප්‍රධානතම දන්ත වෛද්‍ය පර්යේෂණ අංශය පිහිටා තිබෙන්නේ මෙතැනය. මෙම ආයතනයේ මැදිහත් වීමෙන් වසර 4 කට හෝ 5 කට වරක් ජාතික මුඛ සෞඛ්‍ය පර්යේෂණයක් පැවැත්වේ. එම පර්යේෂණය මෙහෙයවන්නේ මෙම ආයතනයේ පර්යේෂණ අංශයෙනි.එසේම සෑම වසරකම සෑම පළාතකම අඩුම තරමින් එක් වතාවක්වත් දන්ත සෞඛ්‍ය පුහුණු සැසියක් සංවිධානය කෙරේ. මේ සඳහා එම පළාතේ සිටින දන්ත සෞඛ්‍ය සායනවල සිටින සියලුම කාර්ය මණ්ඩල සහභාගි කරවා ගැනේ.රටේ දන්ත සෞඛ්‍ය සුරැකීම වෙනුවෙන් සෞඛ්‍ය අමාත්‍යාංශය මෑත දී යොදාගත් තේමාව වන්නේ “චාර්වක දත සුරකිමු” යන්නය. මෙය ඉතා අගනා තේමාවකි. පසුගිය කාලයේ කරන ලද සමීක්ෂණයකින් හෙළි වී තිබෙන්නේ, අප රටේ ජීවත්වන වයස අවුරුදු 60 ට වැඩි පුද්ගලයන්ගෙන් අඩකට වැඩි පිරිසකගේ කටේ එක දතක් හෝ නැති බවය. එය එතරම් හොඳ තත්ත්වයක් නොවේ.මේ වන විට ලාංකිකයන්ගේ සාමාන්‍ය ආයු කාලය අවුරුදු 75 දක්වා වර්ධනය වී ඇත. එම පිරිසෙන් භාගයකගේ කටේ එකම දතක් හෝ නැතිවීම ඔවුන්ට විශාල ගැටලුවකි. වයස අවුරුදු 60 දී කටේ දත් නැති වූ විට තවත් අවුරුදු 15 ක් 20 ක් පමණ දත් නැතිව ජීවත්වීම ඉතාම අපහසුය. එය ඔවුන්ගේ ජීවන තත්ත්වය පහත වැටීමට හේතුවකි. සෑම දෙනෙකුම තමන්ගේ චාර්වක දත ආරක්ෂා කර ගැනීමට උනන්දු වූවොත් ඔවුන්ගේ ජීවන මට්ටම ඉහළ යනු ඇත.අපගේ මුඛයේ පළමුවෙන්ම එන ස්ථිර දත වන්නේ චාර්වක දතයි. වයස අවුරුදු 6 වන විට හක්කේ චාර්වක දත මතු වේ. අපේ ජීවිත කාලය තුළ දී මෙම චාර්වක දත විනාශ වීමට තිබෙන හැකියාව ඉතා වැඩිය. මහරගම ජාතික දන්ත වෛද්‍ය විද්‍යායතනයෙන් චාර්වක දත් සුරැකීමට විශේෂ වැඩසටහනක් ක්‍රියාත්මක කර තිබේ. ඒ; චාර්වක දත සුරැකීමට ආරක්ෂණයක් යෙදීමෙනි.“චාර්වක දත සුරකිමු” යන වැඩ පිළිවෙළ ආරම්භ වූයේ මෙම වසර මුලදීය. මෙම වැඩ සටහනින් නිවැරැදි ප්‍රතිඵලයක් ලබාගැනීමට නම් මෙම වැඩපිළිවෙළ නොකඩවා වසර 5 ක්වත් ක්‍රියාත්මක වීම අවශ්‍යය. මෙම වැඩසටහනේ අරමුණ වයස අවුරුදු 80, 100 ගතවී කිසියම් පුද්ගලයකු මිය ගියත්, එවිට අඩුම තරමින් මුඛයේ දත් 20 වත් තිබීමය.ඉතාම කලාතුරකින් උපතින්ම තල්ලේ හිලක් ඇතිව උපදින දරුවෝ සිටිති. එම දරුවන්ට මවුකිරි උරා බීමටවත් හැකියාව නැත. එම දරුවන් කිරි උරා බොන විට එම කිරි නාසය දිගේ පෙණහල්ලට ගොස් විවිධ ආබාධ ඇති කරයි. එම නිසා මොවුන්ගේ තල්ල ශල්‍යකර්මයක් මඟින් එක්කළ යුතුය. එහෙත් එම දරුවාට කිරි උරා බීමට කෘත්‍රිම තල්ලක් අවශ්‍ය වේ.මහරගම මෙම ජාතික දන්ත වෛද්‍ය විද්‍යායතනය මඟින් එම කෘත්‍රිම තල්ල සාදා දීමට කටයුතු කරයි. එසේම පිළිකා නිසා තල්ල ඉවත් කළ පුද්ගලයින්ට ද මෙම ආයතනයෙන් කෘත්‍රිම තල්ල සාදා දෙයි.ලංකාවේ ඕනෑම ප්‍රදේශයක සිටින අයකුට මෙම මහරගම ජාතික දන්ත වෛද්‍ය විද්‍යායතනයේ සේවය ලබාගත හැකි වුවත්, ඕනෑම පුද්ගලයකු පළමුව යොමුවිය යුත්තේ තම ප්‍රදේශයේ තිබෙන දන්ත වෛද්‍ය සායනය වෙතටය. ලංකාව පුරා සිටින සෑම කෙනෙක්ම මහරගම ජාතික දන්ත වෛද්‍ය විද්‍යායතනයට යොමු වූවොත් එය අනවශ්‍ය තදබදයක් ඇතිවීමට හේතුවකි. වඩාත් සුදුසු වන්නේ පළාතේ දන්ත සායනයෙන් ලබාගත නොහැකි සේවාවක් සඳහා පමණක් මහරගම ජාතික දන්ත වෛද්‍ය විද්‍යායතනයට යොමු වීමය.ගාමිණී සුසන්තඡායාරූප - සමන් ශ්‍රී වෙදගේකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=am1309152</link>
    <topic>වයසට යනකොට කාපු බීපු බවත් අමතක වෙනවා නම්....</topic>
    <author>සාගරිකා දිසානායක ජයසිංහ</author>
    <content>වයසට යනකොට කාපු බීපු බවත් අමතක වෙනවා නම්....වැඩිහිටි වියේ දී ඇතිවන රෝග අතරින් ඩිමෙන්ෂියාව හෙවත් ඇල්ෂයිමර්ස් ඩීසීස් දැන් බහුල රෝගයක් බවට පත් වෙලා. මෙම රෝගවලින් සිදුවන්නේ මොළයේ සෛල මිය යාමෙන් මෑත මතකය නැති වී යාමයි. ඇල්ෂයිමර්ස් සහ ඩිමෙන්ෂියා යන රෝග ලක්ෂණ බොහෝ සෙයින් එකිනෙකට සමානයි. ඩිමෙන්ෂියා තත්ත්වය රෝගයේ මුල් අවධියේ ලක්ෂණ ඇල්ෂයිමර්ස් ඩිසීස් රෝගය තරමක් වැඩි රෝග ලක්ෂණ පෙන්නුම් කරනවා.මෙම රෝග දෙකම වෘද්ධ භාවයත් සමඟ එන රෝග. සාමාන්‍යයෙන් මෙම රෝග ලක්ෂණ පහළ වෙන්නේ අවුරුදු පනහ හැට ඉක්මවූ අයට. වයස 70 - 80 වන විට මෙම රෝග ලක්ෂණ ක්‍රමයෙන් වැඩිවීම සාමාන්‍යයෙන් සිදු වෙනවා.ඇතැම් විට වයස අවුරුදු 40 - 50 අතර පුද්ගලයන්ටත් මෙම රෝග ලක්ෂණ පහළ වෙන්නට පුළුවන්. ඒවා රෝගයේ මුල් අවධියේ ලක්ෂණ ලෙස සලකා වෛද්‍ය උපදෙස් ලබාගත් විට රෝගය වර්ධනය වීම පාලනය කරගන්නට පුළුවන්.මොළයට අවශ්‍ය තරම් රුධිර සංසරණය නොවීමෙන් මොළයේ සෛල ක්‍රම ක්‍රමයෙන් මිය යනවා. ස්මරණය ඇති කරන සෛලවලට මේ තත්ත්වය බලපෑමෙන් මතකය ක්‍රමයෙන් හීන වී යනවා. “වයසට යනකොට ඔහොම තමයි” කියලා රෝග ලක්ෂණ පහළ වූ මුල් කාලයේ පටන්ම නොසලකා හැරිය විට රෝගය ක්‍රමයෙන් වැඩි වෙනවා. ඒ සඳහා මේ රෝගයේ මූලික ලක්ෂණ හඳුනා ගැනීම වැදගත්. බොහෝ විට රෝගීන් ලෙස හමුවන විට ප්‍රමාද වැඩියි.මෙම රෝගයේ මූලික ලක්ෂණ මොනවා ද?ප්‍රධාන රෝග ලක්ෂණය අමතක වීම. නම් ගම්, බඩු මුට්ටු තියපු තැන්, කාපු බීපු බව, ගනුදෙනු ආදි සරල කරුණු අමතක වීම. මේවා දෛනික ජීවිතයේ ඕනෑම පුද්ගලයකුට සිදු විය හැකි නිසා බොහෝ විට රෝගයක ලක්ෂණයක් ලෙස ගණන් ගන්නේ නෑ. එම තත්ත්වය කාලයක් තිස්සේ පවතින විට රෝගය උත්සන්න වූ විට වෛද්‍ය ප්‍රතිකාර පැතුවාට රෝගය සුව කිරීමට අපහසුයි.බරපතළ රෝග ලක්ෂණ මොනවා ද?තමා කරන්නේ කුමක් ද ඉන්නේ කොතැන ද කියාවත් ඇතැමුන්ට කල්පනාවක් නෑ. වැසිකිළියට ගිය බව සිතා තමා සිටින තැනම මල මුත්‍රා කරගන්නවා.ගින්දරට පිච්චෙන බව නොදැන ගින්දරට අත දානවා. උයන පිහන වළං රත්වූ බව අමතක වී රස්නෙ පිටින්ම ළිපෙන් බාන්නට යනවා. මෙවැනි දේවල් මාරාන්තික අනතුරු දක්වා දිවෙන්නට පුළුවන්.මෙම රෝගය ඇතිවීමට හේතුව කුමක් ද?විශේෂ හේතුවක් තවමත් සොයා ගෙන නෑ.මෙය ජානගත රෝගයක් ද?ජානගත රෝගයක්ම කියලා වෛද්‍ය විද්‍යානුකූලව ඔප්පු කරලා නෑ. ඒත් බොහෝ විට පරම්පරාවේ කීප දෙනකුට රෝගය තියෙන්නට පුළුවන්.මෙයට දියවැඩියාව, අධික රුධිර පීඩනය, හා කොලෙස්ටරෝල් වැඩි වීම බලපානවා ද?එම රෝග නිසා ඩිමෙන්ෂියාව වැල‍ඳෙන බවක් විද්‍යානුකූලව සනාථ කරලා නෑ. ඒත් ඩිමෙන්ෂියාවෙන් පෙළෙන බොහෝ දෙනකු මේ රෝගවලින් පෙළෙනවා.රෝග ලක්ෂණ හඳුනා ගත් විට කළ යුත්තේ මොනවා ද?මෙය ස්නායු හා මනසට සම්බන්ධ රෝගයක් වන නිසා ස්නායු පිළිබඳ වෛද්‍යවරයකුට මෙන්ම මානසික වෛද්‍යවරයකුට ද පෙන්වා උපදෙස් ලබා ගත යුතුයි.රෝගය ඖෂධවලින් සුව කළ හැකි ද?නිට්ටාවටම සුව කළ නොහැකියි. ඒත් හොඳින් පාලනය කළ හැකියි. මෙවැනි රෝගීන්ට බෙහෙත්වලට වඩා අවශ්‍ය වන්නේ හෙදකමයි.එයින් අදහස් කළේ කුමක් ද?මෙම රෝගීන් ජීවිතයේ සැඳෑ සමය ගත කරන අය ඔවුන් දූ දරුවන් හෝ ඥාතින්ගේ රැකවරණය යටතේ ජීවත් වෙනවා. දූ දරුවන් රැකී රක්ෂාවලට පිටත්ව ගියාම ඔවුන් නිවෙස්වල තනි වෙනවා. කලක් බෙහෙවින් කාර්යශීලී දිවියක් ගත කළ ඔවුන් ජීවිතයේ සැඳෑ සමයේ දී අවලංගු කාසි බවට පත් වෙනවා.කාංසිය තනිකම වැනි දේ සමඟ ඔවුන් සතුටු වෙන්නේ අතීතය සිහි කරමින්. බොහෝ විට වේලාවට කන්න, බොන්න, නාන්න, බෙහෙත් ටික බොන්න ඔවුන්ට අමතක වෙනවා. කන්න දුන්නත් ඒ බව අමතක වී “නෑ” කියනවා. මුලින් මෙය රෝගයක ලක්ෂණයක් බව දරුවන් හඳනා නොගැනීමෙන් නිවෙස්වල ගැටුම් පවා ඇති වෙනවා. එහෙයින් මෙම රෝගය ඇති වැඩිහිටියන් හඳුනාගෙන ඔවුන්ට අවධානය යොමු කිරීමෙන් මුලින්ම හඳුනා ගන්නට පුළුවන්.රෝගය හඳුනා ගත් විට රෝගීන් නොසලකා හැරීමෙන් තත්ත්වය උග්‍ර වෙනවා. ඇතැම් දූ දරුවන් මවුපියන්ගේ මෙම රෝගය තමන්ගේ තත්ත්වයට ලජ්ජාවක් යැයි සිතනවා. රෝගී මවුපියන් සමාජයෙන් හංගනවා. අමුත්තන් හමුවට එන්න දෙන්නේ නෑ. ඔවුන්ට කාරුණිකව සලකන්නේ නෑ.අමතක වීමෙන් වැඩිහිටියන් අතින් සිදුවන වැරදීම් හිතා මතා තමන්ට ලජ්ජා කරන්නට, ඊර්ෂ්‍යාවට හෝ පළිගන්නට කරනු ලබන දේ යැයි සිතා රෝගීන්ට දොස් පවරනවා. මෙයින් රෝගීන් තව තවත් මානසිකව පීඩාවට පත් වෙනවා. එවිට රෝගය උග්‍ර වෙනවා. රෝගය උත්සන්න වූ විට ඔවුන් රැක බලා ගැනීම ඉතාම අපහසු කාරියක්.රෝගීන් තනි නොකළ පමණින් රෝගය මර්දනය වෙනවා ද?නෑ. ඔවුන්ට කලට වේලාවට බෙහෙත් දෙන්න ඕනෑ. නාන්න කෑම කන්නට දෙන්න ඕනෑ. ඔවුන්ගේ වයසට හා අනෙකුත් රෝග තත්ත්වයනට ඔරොත්තු දෙන තරමට ව්‍යායාමවල යොදවන්න ඕනෑ. දයාව සෙනෙහස පාන්නට ඕනෑ. එසේ වූ විට ඇතැම් විට කතා කිරීමට බැරිව සිටි රෝගීන් කතා කිරීමට පටන් ගත් අවස්ථා, ඇවිද යාමට නොහැකිව සිටි රෝගීන් ඇවිද යන තත්ත්වයට පත්වූ අවස්ථා තිබෙනවා.මෙවැනි රෝගීන් නඩත්තුවට ලොකු වියදමක් යනවා නේද?ඔව්. මේ රෝගීන් තනිව තබා යෑම ඉතාම අවදානම්. රෝගය උග්‍ර වූ විට ඇවිදින්න, කතා කරන්න, කටින් ආහාර ගන්න කිසිවක් බැරි වෙනවා. රැකියාවට, පාසලට හෝ වෙනත් කටයුතු සඳහා බැහැර යන විට රෝගියා රැකබලා ගැනීමට උපස්ථායකයකු යොදවන්නට සිදු වුණොත් ලොකු වියදමක් යනවා. බේත් හේත්වලට වඩා වියදම් යන්නේ මෙම රෝගීන් රැකබලා ගැනීමටයි.ඒ සඳහා ඇති විසඳුම කුමක් ද?රෝගය උග්‍ර වන්නට පෙර පිළියම් යෙදීම. රෝග ලක්ෂණ පහළ වූ මුල් අවදියේම වෛද්‍යවරයකුට පෙන්වා ඖෂධ හා උපදෙස් ලබා ගැනීම. රෝගියා ගේ තත්ත්වය වටහා ගෙන ඔහුට ආදරයෙන් කරුණාවෙන් සැලකීම හා රෝගියා කොන් කිරීමෙන් වැළකීම.ප්‍රජා සෞඛ්‍යය පිළිබඳ විශේෂඥ වෛද්‍යහරිශ්චන්ද්‍ර යකන්දාවලසාගරිකා දිසානායක ජයසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=am1309153</link>
    <topic>දියවැඩියා රෝගීන්ට අලුත් සහල් ගුණ නෑ</topic>
    <author>ටෙක්ලා පද්මිණී කාරියවසම්</author>
    <content>දියවැඩියා රෝගීන්ට අලුත් සහල් ගුණ නෑවර්තමානයේ වේගයෙන් ව්‍යාප්තවන ‍බෝනොවන රෝග අතර දියවැඩියාව ඉදිරියෙන් සිටී. දියවැඩියාව හෙවත් මධුමේහය මිනිස් සිරුරේ හිසේ සිට දෙපතුල දක්වා ශරීරයේ සෑම අංගයකටම හානි පමුණුවයි. කටට මධුර රස දැනීම ,අත පය හිරි වැටීම ,අත පය දැවිල්ල , උගුර තොල කට වෙළීම, පිපාසය, අලසබව ශරීරගතව මධුමේහය වැලදී ඇති බවටකරනු ලබන ඉඟි වේ.එවැනි රෝග ලකෂණ ඔබට තිබේ නම් හැකි ඉක්මනින් සුදුසුකම් ලත් වෛද්‍ය වරයෙකු වෙත යොමු වී රුධිර ගත සීනි ප්‍රමාණය හා මුත්‍රා වල අඩංගු සීනි ප්‍රමාණය පරීක්ෂාකරවා ගත යුතුවේ.අත පය නොවෙහෙසා සිටීම ද අධික නින්ද දී කිරි ,මස් මාංශ හොදි වර්ග, කිරි වැඩි පුර ආහාරයට එක්කර ගැනීම නිරතුරුව අලුත් සහලේ බත් අනුභවය ප්‍රෙමේහයට හේතු වේ. තුන් දොසින් උපදින ප්‍රමේහය සෙම කෝප කරවන ආහාර විහරණ හේතුවෙන් ම ඇති වේ. ආයුර්වේදයේ ප්‍රමේහ රෝග විස්සක් දක්වා ඇත. එම ප්‍රමේහ රෝග නොසලකා හැරීමෙන් හා ඊට නිසි ලෙස පිළියම් නොකිරීමෙන් කල් යාමේ දී මධුමේහය හෙවත්(ලේ මුත්‍රා දෙකෙහි සීනි පැවැතීම )දිය වැඩියා තත්වය තෙක් පැතිරේ. එය අසාධ්‍ය තත්වයකි.දියවැඩියා රෝග තත්වයට ආහාර බෙහෙවින් බලපෑම් කරයි. ප්‍රණීත මධුර රස ආහාර පාන දිගින් දිගටම ගැනීම ඒ අතර ප්‍රධාන වේ. ආහාරයේ රස ගුණ වීර්යය පිළිබඳ විමසද්දී, පැණි රස අධික ආහාර, ඇඹුල් රස අධික ආහාර , ලුණු රස අධික ආහාර, මෙන්ම තෙල් අධික ආහාර ද සිසිල් බවින් අධික ආහාර ද දිනපතා අසීමාන්තකව ගැනිම ද ප්‍රමේහ රෝග ඇති කරවයි.ධාන්‍ය වර්ග ආහාරයට ගනිද්දී අලුත් ධාන්‍ය නොව පැරණි වූ ධාන්‍ය ආහාරයට ගැනීමට හුරුවිය යුතුය. අලුත නෙළාගත් ධාන්‍ය මධුර රසයෙන් යුක්ත වන බැවින් දිගින් දිගට ම ආහාරයට ගැනිම ප්‍රමේහයට හේතුවේ. පස්ගෝරස මෙන්ම තෙත් සහිත ප්‍රදේශයන්හි වෙසෙන සතුන් ගේ මාංශ නිතර ආහාරයට ගැනීම එළකිරි මීකිරි අධි මාත්‍රාවෙන් ගැනීම ,උක් හකුරුවලින් කළ ආහාර මෙන්ම පිටි සහිත ආහාර අහිතකර ය.ව්‍යයාම නොකිරීම, දහවල් නිදීම(මහලු අයට සහ කුඩා දරුවනට මෙය බල නොපායි.) අලස කම දවසේ වැඩි කාලයක් සැප ආසන යන්නහි හිඳගෙන සිටීම ප්‍රමේහයට හේතු කාරකය.ශාරීරක රෝග මනසට ද මානසික රෝග ශරීරයට බල පෑම් කරයි. මානසික ආතතිය , යම් සිතිවිල්ලක දිගින් දිග‍‍ටම එල්බ සිටිම වැනි හේතු ද දියවැඩියා රෝගය ඇති වීමට උපකාරිවේ. නිතර නිතර තරහා යෑම ,නිතර ශෝක වීම බයෙන් සිටීම සිත් තැවුල් ආදියට ගොදුරු වීම මෙම රෝග තත්වය ඇතිවීමට බලපාන මානසික හේතූන්ය.ආගම ධර්මයට අනුව ජීවත්වීම මගින් මානසික හේතු පාලනය කර ගැනීමෙන් අයුර්වේදයෙහි ප්‍රර්ථනා කරනා ලෙස හිතායු සුඛායු සහිතව ජීවත් වීමට අවස්ථව ලැබේ. දිය වැඩියාව පරම්පරාවෙන් පැතිර යන අවස්ථා ද වේ. බෝහො විට ළමයින් අතර දක්නට ලැබෙන මධු මේහ තත්වයට හේතු වන්නේ රෝගය ජාන මගින් පැතිරයාමයි. අධික ස්ථුල භාවයද දිය වැඩියාවට හේතු කාරක ය. සෙම මූලික රෝග තත්වයක් වන මධු මේහය වාපිත් සෙම් යන ත්‍රිදොෂ මූලිකව වර්ග කෙරේ.ආයුර්වේද වෛද්‍ය ක්‍රමයේ දී මෙම රෝගී තත්වයට ප්‍රතිකාර කරන ආකාර දෙකක් වේ. එනම් ස්ථූල බලවත් ශරීර ඇත්තන් හට අවශ්‍ය පරිදි ආහාර පාලනය කරමින් ප්‍රතිකාර කරන අතර කෘෂ සිහින් සිරුරක් ඇති දුර්වල අයට අගුණ නොවන පෝෂණීය ආහාර දෙමින් ද ප්‍රතිකාර සිදු කෙරේ. ඉන්සියුලින් මත යැපෙන රෝගීන් ට දේශීය වෛද්‍ය ක්‍රමයෙන් ප්‍රතිකාර ලබා ගත හැකිය.ආහාර විහරණ නිසි ලෙස පවත්වා නොගැනීම .මානසික අවිවේකී භාවය, සිරුරේ වා සෙම් විකෘති වීම, ද මෙම රෝගය ඇති කරවයි. මෙම රෝගී තත්වය හේතුකොට ‍ගෙන මිනිස් සිරුරේ සෑම ඉන්ද්‍රියකම මල රැස් වේ. මේ හේතුවෙන් දියවැඩියා රෝ ගීන් ගේ සිරුරින් අප්‍රසන්න දුර්ගන්ධයක් පිටවේ.මේ රෝගී තත්වයේදී ඉක්මනින් හිස කෙස් පැසේ. දන්ත මල , කර්ණ මල අක්ෂි මල වැඩේ. ඔවුන්ට අධික ලෙස දහදිය දැමීම ද සිදුවේ. වෙනත් රෝගී තත්වයක් නොමැති නම් දිනපතා නා පිරිසුදුව සිටීම අත්‍යාවශ්‍යය. මෙම රෝගී තත්වයේ දී ශරීරයේ ශක්තිය අඩුවීම, හතිය , ඉක්මනින් නිය කෙස් වැඩීම, ශරීරයේ මාංශ බුරුල් වීම , සීතලට කැමැති වීම, දක්නට ලැබෙන ලක්ෂණයන්ය.ඊට අමතරව මෙම රෝගීන් අතර පීනස ,මුත්‍රා අධික ලෙස පිට වීම ,පෙනීමේ දුර්වලතා, විකෘති සන්නිවේදනය, ඉක්මනින් වෙහෙස දැනීම, ලේ වල සහ මුත්‍රා වල පවත්නා සීනි ප්‍රමාණය ඉහළ යාම දක්නට ලැබේ. මත්‍රා කහට පැහැ වීම , මුත්‍රා රළු වීම, පෙණ ගතියෙන් යුතුවීම විශේෂ ලක්ෂණවේ. මෙම අවස්ථාවේ දී ඉක්මනින් ප්‍රතිකාර සඳහා යොමු වීම අත්‍යාවශය වේ. නොසලකා හැරීම උපද්‍රව ඇති කරයි.දියවඩියා රෝගී තත්වයේ උපද්‍රව ලෙස අක්ෂි රෝග ඇති වේ. මෙම රෝගය ඇසට කරනු ලබන හානිය ප්‍රබලය. ඉන් පෙනීමේ දුර්වලතා ඇතිවේ. වකුගඩු වල ක්‍රියා කාරීත්වයට ‍හිතකර නොවන දිය වැඩියාරෝගය ඒවා ක්‍රමයෙන් අකර්මන්‍ය කරයි. වකුගඩුවල කාර්යය නිසි ලෙස සිදු කිරීමට වකුගඩු රෝගියාගේ වකුගඩු සමත් නොවේ.පාද හිරි වැටීම හේතුවෙන් දෙපා ගල් මුල් මේස පුටු ආදියෙහි වැදීම නොදැනීම හේතුවෙන් එම අවස්ථාවන්හි ඇතිවන තුවාල ‍ෙකරෙහි අවධානය යොමු නොවීමෙන් ‍තුවාල උත්සන්න වේ. දියවැඩියා රෝගීන් ගේ තුවාල සුවවීමේ කාර්යය ස්වභාවයෙන්ම ප්‍රමාද බැවින් දෙපා තුවාල කර ගැනීමෙන් වැළකී ‍සිටිම වැදගත් වේ. මතකය අඩුවීම ද මෙම රෝගයේන් ඇතිවන පීඩාකාරී උපද්‍රවයකි. ස්නායු විකෘතිතා ඇති වීම දියවැඩියාවේ ම උපද්‍රවයක්වේ. මේ හේතුවෙන් ආහාර මාර්ගයේ විකෘතිතා ද ඇති වේ.අධික ලෙස රාමතෙල් යාම බහුලව දැකිය හැකි අතර ආහාර නිසි ලෙස නොදිරවීම , ආහාර අරුචිය , මල භේදය හෙවත් මල නිසි ලෙස ගන නොවීම, ආහාර මාර්ගයේ ඇතිවන විකෘතිතා ලෙස හඳුනා ගත හැකි ලක්ෂණ වේ. අස්ථි හා මාංශපේශී වල විකෘතිතා ඇතිවන අතර ශරීරයේ මාංශපේශී ලිහිල් වීම, සන්ධි ඇදවිම, අස්ථි දිරාපත් විම , අස්ථි ඇදවීම එහි ලක්ෂණ වේ. ලිංගය හා මුත්‍රාශය ආශිතව ඇතිවන ඉඳිකටුවලින් අනින්නාක් බඳු වේදනාව , නින්ද වැඩිවීම, වමනය ද මෙම රෝගයේ ලක්ෂණ වේ.හඳුනා ගත් සැණින් ප්‍රතිකාර වෙත යොමුවීමෙන් මහ රෝග ගණයෙහි ලා ගැනෙන දියවැඩියාව වසරක් තුළ උපද්‍රවයන්ගෙන් තොරව ආයුර්වේද ප්‍රතිකර්ම මගින් සුවකර ගත හැකිවේ. නොසලකා හැර වසර දහයක් පහළොහත් අතර කාලයක් ගතවීමෙන් උපද්‍රව ඇතිවේ. එහෙත්ආයුර්වේද ප්‍රතිකර්ම වෙත යෙමු වීමෙන් වීමෙන් ජීවන තත්වය සාමාන්‍ය ලෙස පවත්වා ගෙන යාමට හැකිවේ. ප්‍රතිකාර සාර්ථක කර ගැනීමට රෝගීයා ආහාර විහරණ නිසි ලෙස පිළිපැදීම අවශ්‍යවේ.දියවැඩියාව හෙවත් මධුමේහය රෝගය සඳහා අත්බෙහෙත් කිරීම නුසුදුසු වනඅතර ජාතික ආයුර්වේද ශික්ෂණ රෝහලේ මධුමේහයට ප්‍රතිකාර කෙරේ.දියවැඩියාව පාලනය වර්තමානයේ අභියෝගයක් වී ඇත්තේ දෛනික දිනචරියාව නිසිලෙස පවත්වා ගැනීමට නොහැකිවීමයි. පිටතින් ආහාර ගැනීමට හුරුවිම දියවැඩියාවට අහිතකරය. මෙම රෝගයට ප්‍රතිකාර මෙන්ම පෞද්ගලික සෞඛයය පිළිබඳව සැලකිලිමත් වීම ද වැදගත් වේ. බ්‍රහ්ම මූහූර්තියෙන් අවදිවීම, පිරිසිදුව සිටීම, ආහාර පාන කෙරෙහි සැලකිලිමත් වීම වැදගත්වේ.රණවරා, තේ, එළකිරි මෙන්ම ගොටුකොළ, කොහිල, හාතවාරිය, මොනරකුඩුම්බිය, කරපිංචාවැනි කැඳ වර්ග පීනස, ප්‍රතිශාව වැනි තත්වයන් නැති නම් දිනපතා වුවද පානය යෝග්‍ය වේ. උදේ ආහාරයට ඉඳ ආප්ප කිහිපයක් එළවළුවක් සමඟ ගැනීම හෝ ආප්ප දෙක තුනක් නැතිනම් ධාන්‍ය යෝග්‍යවේ.දහවල් තේ වේලාවට ඔසුපැන් ලෙස කොතල හිඹුටු,බෙලිමල්,රණවරා, මාදං ඇට කුඩුකර තම්බා බීම, ලා තැඹිලිවතුර,බාර්ලි,පලතුරුයුෂ (සීනි නොදමා පානය යෝග්‍යය. දහවල් ආහාරය ලෙස බත් පීරිසියක් පරණවූ රතු කැකුලු ,හීනටි හෝ තමම්බපු සහලින් ගැනීම ‍සුදුසුවේ.පලාවර්ග වැඩිපුර ගතයුතු අතර තිත්ත රසැති එළවවළු කෙඳි බහුල ආහාර ,පිටි රස අඩු කැකිරි, පිපිඤ්ඤා,කරවිල, තලන බටු, අසමෝද ගම් කොළ,තෙඹු දළු කොහිල වඅනි ද්‍රව්‍ය සමඟ මාංශ ජනක ආහාර ගත යුතුය. වෙනත් රෝගී තත්වයක් නැත්නම් සතියකට බිත්තර 2ක් 3ක් සමග ප්‍රෝටීන් සහිත ධන්‍ය සලාද ආහාරයට එකතු කරගත යුතුවේ.උතුරවා නිවා ගත් වතුර පානය කළයුතු අතර ඇඹුල් කෙසෙල්,සුවඳැල් කෙසෙල් , ගස්ලබු,දොඩම් ,වැනි පලතුරු ආහාරයට සුදුසු ‍ෙව්. සවස ‍ෙත් සඳහා නැවුම් කිරි සමඟ සීනි රහිත බිස්කට් යොග්‍ය වේ. රාත්‍රියට බත් කන්නේ නම් එළවළු බහුලව බත් පීරිසියක් පමණ ගැනීම යොග්‍යය . රාත්‍රී ආහාරය ලෙස එළවළු සුප් හෝ තම්බාගත් එළවළු යෝග්‍යවේ.මෙම රෝගීතත්වයේදී නිතර නිතර බඩගිනීවීම වළක්වා ගත යුතුවේ. රෝගීහු සතියට දින තුනක්වත් තැම්බුම හොද්දක් පානය කළයුතුය.කොත්තමල්ලි ඇට තේ හැන්දක් ,සූදුරු ඇට තේ හැන්දි බාගයක් (තලා),කුරුඳු පොතු කුඩා කැබැල්ලක් ,ගම්මිරිස් ඇට සවල්පයක් ,සුදුලූනු ගෙඩිභාගයක බික්,කරපිංචා ,සියඹලා,අවශ්‍ය පමණ ලුනු යන සියල්ල මැටි භජනයකට දමා වතුර කෝප්ප හතරක් දමා ලිප තබා වතුර කොප්ප දෙකකට සිඳ රසවත් තැම්බුම් හොද්දක් සකසා ගත හැකිවේ .එය රෝගී නිරෝගී කාටත් ගුණදායකය.ආහාර ගත් සැනින් නින්දට යෑම කිසි සේත්ම යොග්‍ය නොවේ.ආහාර විහරණ කෙරෙහි සැලකිළිමත් වෙමින් වෛද්‍ය උපදෙස් අනුව කටයුතු කිරීමෙන් දිය වැඩියාව සුවකරගතහැකි ය.දේශීය වෛද්‍ය අමාත්‍යංශයේ හිටපු නියෝජ්‍ය අධ්‍යක්ෂ, බොරැල්ල දේශීය ආයුර්වේද ශික්ෂණ රෝහලේ වෛද්‍ය දයාංගනී සේනාසේකරටෙක්ලා පද්මිණී කාරියවසම්කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=am1309154</link>
    <topic>සාර්ස් රෝගයටත් වඩා භයානක මර්ස්</topic>
    <author/>
    <content>සාර්ස් රෝගයටත් වඩා භයානක මර්ස්ලෝකයේ අද පවතින අලුත් ම රෝග තර්ජනයක් සහ එම ‍රෝගය ශ්‍රී ලංකාවට සංක්‍රමණය වුවහොත් බොරැල්ල රජයේ වෛද්‍ය පර්යේෂණායතනය මගින් ඒ පිළිබඳව සිදු කරන රසායනාගාර පරීක්ෂණය අද කතා බහට ලක් කරමු.මේ රෝගය මර්ස් කොරෝනා වෛරස් ආසාදනය ලෙස හඳුන්වයි. මිඩිල් ඊස්ට් රෙස්පි‍රටරි සින්ඩ්‍රොම් කොරෝනා වෛරස් රෝගය මුලින් ම වාර්තා වන්නේ 2012 වසරේ අප්‍රේල් මාසයේ සවුදි අරාබියෙන් ය.අපේ රටට අසල්වැසි රට ලෙස හඳුන්වන ඉන්දියාවට ද මේ රෝග තත්ත්වය ළඟාවී ඇත. නොබෝදා ඉන්දියාවෙන් මර්ස් කොරෝනා වෛරස් රෝගීන් දෙදෙනකු ගැන වාර්තා විය.මර්ස් කොරෝනා වෛරස් ආසාදන රෝගය පිළිබඳව අදාළ කරුණු මුලින් ම සොයා ගන්නේ ඊජිප්තුවේ වෛද්‍යවරයකු විසිනි. මෙහිදී වෛද්‍යවරු බොහෝ දෙනා අනුමාන කළේ සාර්ස් වෛරස් රෝගය හා සසඳමින් එම රෝගයේ තවත් වර්ධනයක් ලෙසට ය.සාර්ස් රෝගයේදී පෙනහලු ආශ්‍රිත ආසාදන තත්ත්වයක් වර්ධනය වී නිව්මෝනියා ඇතිවේ. එහෙත් සාර්ස් වකුගඩු ආශ්‍රිත රෝග තත්ත්වයක් දක්වා වර්ධනයවීමක් සිදු නොවෙයි.ඊජිප්තු වෛද්‍යවරයා ඇතුළු වෛද්‍ය කණ්ඩායම මර්ස් රෝගය ගැන වැඩිදුරටත් කරන ලද පරීක්ෂණවලදී නිව්මෝනියාව වැලඳී අවසානයේ දී වකුගඩු දක්වා පැතිර ගොස් වකුගඩු අකර්මණ්‍යවී රෝගියා මරණයට පත්වීම ද සිදුවෙන බව සොයා ගත්තේ ය.මේ රෝගය අපේ රටෙන් වාර්තාවීමක් සිදුවුවහොත් රජයේ රෝහල්වලට එන මෙවැනි සැක සහිත රෝගීන්ගේ පරීක්ෂණ වාර්තා සිදුකරන්නට පහසුකම් පවතින්නේ රජයේ වෛද්‍ය පර්යේෂණායතනයට ය.මර්ස් කොරෝනා වෛරස් ආසාදන නවතම රෝගයේ රෝග ලක්ෂණ ලෙස පෙන්නුම් කරන්නේ සතියක් පමණ තිබෙන උණ, හුස්ම ගැනීමේ අපහසුතාව කෙටි හුස්ම ගැනීම සහ ඉන්පසු රෝග තත්ත්වය අසාධ්‍ය බවට පත්වී නිව්මෝනියා දක්වා වර්ධනය වීමත් අනතුරුව වකුගඩු දක්වා රෝග තත්ත්වය ව්‍යාප්ත වී රෝගියා මිය යාම ය.විශේෂයෙන් ම මැද පෙරදිග රටවලට ගොස් එන පිරිස් වැඩි වෙමින් පවතින නිසා උණ රෝග ලක්ෂණ සතියක් සති දෙකහමාරක් පමණ වුව ද පැවතියහොත් වෛද්‍යවරයකු හමු වී පරීක්ෂණ කිරීම උචිතය. වෛරසය ශරීර ගත වී රෝග ලක්ෂණ ඇතිවෙන්න දින 12 ක් පමණ ‍ගතවෙයි.පරීක්ෂණය සඳහා රෝගියාගේ සෙම් සොටු දියර ගැනීම සිදු වෙයි. මේවා ඉන්පසුව පරීක්ෂණයට ලක්වන්නේ ඉලෙක්ට්‍රොනික අන්වීක්ෂක උපයෝගි කරගෙන ය. මෙවැනි පරීක්ෂණයක් සඳහා රුපියල් 10,000 - 15,000 මුදලක් වැය කිරීමට සිදුවෙයි. රජයේ රෝහල්වලට මෙවැනි ‍රෝගීන් පැමිණියහොත් ඔවුන් ගෙන් රෝග නිශ්චයට ගන්නා සාම්පල පරීක්ෂා කරන්නේ නොමිලයේ ය.සවුදි අරාබියෙන් පසු මර්ස් කොරෝනා වෛරස් ආසාදනය කටාර්, එක්සත් අරාබි එමීර් රාජ්‍යය, ටියුනීසියාව, ‍ජෝර්දානය, ප්‍රංශය, ඉතාලිය, ජර්මනිය, එක්සත් රාජධානිය යන රටවලට ද පැතිර ගොස් ඉන්දියාවෙන් ද ඉකුත් 6 වැනිදා රෝගීන් දෙදෙනකු ගැන වාර්තා විය.වෛද්‍ය පර්යේෂණායතනයේතාක්ෂණ විද්‍යාඥකීර්ති වික්‍රමරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ay1309151</link>
    <topic>සඳදිය</topic>
    <author/>
    <content>“ඒවා ඒ ආකාරයි. මේවා මේ ආකාරයි. මිනිසුන් පුදුමාකාරයි, ලෝකය ගෝලාකාරයි.”‍මේ මීට කාලෙකට ඉස්සර කොහේදි හෝ මට මුණ ගැසුණු කුරුටු කවියක්. එදා ඒ කවිය කියවලා හිනා වුණාට මේ මොහොත වන විට මට පුළුවන් ඒ කවිය සරල වචන දෙකකට සංස්කරණය කරන්න. “ලෝකය පුදුමාකාරයි...” අපි මේ ලෝකෙට එනවා. ඊට පස්සෙ ජීවිතය කියන නාම පදය ඇතුළෙ ක්‍රියාපද සහසකට අර්ථකථන දෙනවා. අවුරුදු 60 ක්, 70 ක්, 80 ක් මේ විදිහට ජීවත් වෙලා ආපහු යන්න යනවා. සමහරු කියනවා ආපහු එන්නෙ නැහැ කියලා. තවත් කෙනෙක් කියනවා ගියාට අපි ආපහු එනවා කියලා.ලෝකය කියන්නෙ අපි කාගේත් තාවකාලික නැවතුම් පොළක්. දැනට ගණන් බලලා තියෙන විදිහට මේ ලෝකේ බිලියන හතක් ඉක්මවූ ජන සංඛ්‍යාවක් ජීවත් වෙනවා. දිනිතියට දරන්නත් බැරි තරමට පුංචි පුංචි මිනිස්සු බොහෝ වෙලා ලෝකයේ හතර අතට කරණම් ගහනවා.මේ මහා මිනිස් පොදියට බැරියැ ඕනෙ නම් මේ ලෝකෙ දවසින් වෙනස් කරන්න? “වෙනස් කරන්න” කියන වචනය සමහර අයට ඇලජික් වගේ නම් මම එතැනට ආදේශ කරනවා. “ලෝකෙට වැඩක් ඇති දෙයක් කරන්න” කියලා. මොකද අපි හැමෝටම වගකීමක් සහ යුතුකමක් තියෙනවා අපෙන් පස්සෙ අනාගතේ දවසක බිහිවෙන අලුත් ජීවයට, අපි හිටියට වඩා හොඳ ලෝකයක් ගොඩ නඟලා දෙන්න.එතකොට ඔවුන්ටත් දැනෙන්න පටන් ගනීවි අපි වගේ ජාතියක් ඉස්සර මේ ලෝකෙ ඉඳලා තියෙනවා කියලා.අපිත් එක්ක කොච්චරක් නම් මිනිස්සු එකට ජීවත් වෙනව ද? උදේට - හවසට මඟතොටේදි කාර්යාලයේදී, බස් එකේදි කුරා කූඹි ගාණට මිනිස්සු අපට මුණ ගැහෙනවා නේද? ඒත් අපි මිනිස්සු ගොන්නකින් ආදරය කරන්නෙ කීයෙන් කී දෙනාට ද? ගණන් කරලා බලද්දි වැඩිම වුණොත් දහයක් පහළොවක් ඇති. තව කෙනෙක් එක්කෙනෙක් දෙන්නෙක්ට ආදරය කරනවා ඇති. සමහරු එක්කෙනෙකුටවත් ආදරය කරන්නෙ නෑ.එහෙම නෙවෙයි මම කියන්නෙ. අපිට බැරිද මහ ගොඩකට එක සැරේට ආදරේ කරන්න. කලබල වෙන්න එපා. මේ කියන්නෙ එක කොල්ලෙක් කෙල්ලො දහයකට හරි, එක කෙල්ලෙක් කොල්ලො තුන් දෙනෙකුට හරි කරන ආදරයක් ගැන නෙමෙයි.ඊට වඩා ගොඩක්ම වෙනස්, මේ ලෝකෙ මීට වඩා ලස්සන කරන, මීට වඩා ආසාවෙන් කැමැත්තෙන් ජීවත් වෙන්න පුළුවන් තැනක් බවට පත් කළ හැකි ආදරයක් ගැන... හරියට අහස වගේ සුවිශාල ආදරයක් ගැනයි මම මේ කියන්නෙ. සියලු කඳුහෙල්, මිටියාවත්, ගංගා - නිම්න වසාගෙන පැතිරුණු මහා ආදර මීදුමකින් ලෝකයටම සංග්‍රහ කරන්න පුළුවන් නම් ඒක මොන තරම් ශ්‍රේෂ්ඨ ද? උත්තරීතර ද?සමහර විට මම මේ ලියන දේවල් කියවද්දි “මළ කෝලම්” කියලා හිතෙයි. ඒත් ජීවත් වෙන “කෝලම්” වලට වඩා මළ “කෝලම්” වලින් අපිට ගොඩක් දේවල් ඉගෙන ගන්න පුළුවන්.මම කියන්නෙ, අපේ ජීවිතේ එක්කෙනෙකුගේ ආදරෙන් පුරව ගත්තම අපි කාලයක් සතුටින් හිඳීවි. ඒ ආදරේ නිසා අවට ලෝකය නොපෙනෙන තරමට අපි අන්ධ වෙනවා. ඒත් හැම දේටම, හැම කෙනෙකුටම ආදරේ කරන්න පටන් ගත්තම අපිට පුළුවන් ඇස් ඇරගෙන, හොඳින් බලාගෙන හැම දේකටම ආදරේ කරන්න.අපිට එක්කෙ‍ෙනකුගේ ආදරේ නැති වුණාම මොකද වෙන්නෙ? තමන්ගෙ ඇතුළේ මහා හිස්කමක් තනිකමක් ඇති වෙනවා. ඒ තනිකම හරිම ඉක්මනින් වෛරයක් - තරහවක් බවට පෙරළෙනවා. හරියට ගින්දර ළඟදි, අයිස් උණු වෙලා වතුර වෙනවා වගේ. ඊට පස්සෙ හදවත පුරාම පැතිරෙන්නෙ වෛරීසහගත, ද්වේෂසහගත සිතුවිලි පමණයි. අන්න එතකොට අපි අවට ලෝකයෙන්, සමාජයෙන් ඒ වෛරය පිරිමහනවා.මඟ අයිනට වෙලා මොහොතක් පාරෙ යන එන මිනිසුන්ගේ මුහුණු දිහා බලාගෙන ඉන්න. එල්ලා වැටුණු උරහිස්, සිනහවක් නැති දෙතොල්, ද්වේෂය පිරුණු ඇස් ඇතුළෙ වෛරී භාෂාවෙන් ලියැවුණු මහා කතාවක් තියෙන බව පෙනේවි. ආදරේ අහිමි වීම ඒ තරම් භයානක දෙයක් කියලා මොහොතකට හරි ඔයාට දැනිලා තියෙනව ද? ඒත් ලෝකෙටම ආදරය කළා නම් එහෙම වීමේ අවදානමක් නැහැ. මොකද ඒ ආදරය නැති වුණත්. ආදරය කරන දහසක් දේ ඉතුරු වෙනවා. මේ කියන්නෙ කවුරු හරි කෙනෙකුට විශේෂයෙන් ආදරය කරන්න එපා කියලා එහෙම නෙවෙයි. අනිවාර්යයෙන්ම එහෙම කරන්න. ඒ අරුම අත්දැකීමත් විඳින්න. ඒ අතරේ ලෝකයටත් ආදරය කරන්න.ආරම්භයක් විදිහට ඔබත් මේ ලෝකයේ තවත් එක් ක්ෂුද්‍ර අංශුවක් කියලා හිතන්න. වරද්ද ගන්න එපා. සමහරු හිතන් ඉන්නේ මුළු ලෝකයම තමන්ගෙ කියලයි. කවදාවත් ලෝකය තමන්ට අයිති වෙන්නෙ නැහැ.තමන් අයිති ලෝකයට බව තේරුම් ගත්තට පස්සේ එතැන ඉඳන් හැම සජීවී ප්‍රාණියකුටම ආදරය කරන්න හිතේවි. මනුස්සකම කියන්නෙ මේ සීමා මායිම් නැති ආදරයට අසීමාන්තිකව ඒ විදිහට ආදරය කරන්න පටන් ගත්තට පස්සෙ එක්කෙනෙක් වෙනුවට දහස් ගණනක් ආදරය කරන්න පෙලඹේවි.ගහකොළ, ඇළ - දොළ විතරක් නෙවෙයි සුළඟ පවා ඒ ආදරය ඔබ ළඟට අරගෙන ඒවි. පසුම්බිය අන්තයටම හිඳුනු දිනවල විතරක් නෙමෙයි සුනාමි, ගංවතුර, කුණාටු, කැකෑරෙන අඳුරු රාත්‍රීන් වලදීත් ඒ ආදරය ඔබ තව එක දවසක් හරි ජීවත් කරනු ඇති.කොළඹප්‍රභාත් කුමාර දේශප්‍රියමිහිදුම් තිර පටක ඉරා කඳු අතරින් සිනා සිසී ළහිරු ඇවිත් සිඹින කුඹුර.තඹ රන්වී හිනැහෙනවා කොහෝ ඇවිත් නද දීපන් බක් මහ මගෙ මංගල්ලේ.දඹරන් වූ බන්ඩි ගොයම හනි හනිකට ගෙට අරගෙන අලුත් බතෙන් බත් කවන්න එනව නේද ‍මගෙ කුමරුන්කැලණියේඑම්.එම්.එස්.ගුරුසිංහ  ඉමක් නොපෙනෙන ජීවන සසර මැද මං මුළා වී ඇත මා සැනසුම් නොලද මා දිවියේ සැමදා උරුම වූයේසුපුරුදු කඳුළුමය ජීවිතේ මට ළං වූවන් මෙලෙසින් දුරස් වන්නේ‍ ඇයිද මම නොදන්නෙමිරුදුරු කුණාටුවක් මෙන්......හිස හැරුණු අත ඇවිද ආ මා සිවුමංසල අබියස නැවතුණෙමි පැති හතරකින් සමන්විත වුවත් ඒ පාරවල් දෙකක හමුවීමක් පමණි....ඉඳින් මා යා යුත්තේ කුමන පාරෙහිද? ජීවිතය කටුක බව කියන දුඛාන්තයට ද?.... ජීවිතය යථාවබෝධය ලබන සුඛාන්තයට ද?....  ඉහළ කොස්ගම ශෙහානි ජයරත්නළඟම වේවා දුර ඈතක වේවා මගේ හදවතනිතර ඔබ ළඟ රැ‍ඳේවා රැක ගනිමි ඔය හදවත සුරකිමිඔය මුව පහස වෙන නොලබමි ඔබ දුන් තරම් සෙනෙහසඉදිමි සදාකල් පවතින්නට ඔය ඈතත් දුර වැඩි නෑ මටකොළඹ ළහිරු කුරුප්පු  සඳවත කෝම දකින්න ද රන්තරු සඳවට සිටිනා කොඳ මල් කෝම නෙළන්න ද සමනල සිත් දුක් විඳිනාසියොතුන් කෝම ගයන්න ද කවි ගී විරහ වේදනා නුඹ හට කෝම කියන්න ද මහදේ රැඳි ප්‍රාර්ථනාසරසවි මාවත හුදකලාවෙ බලා හිඳීවි නුඹ යනෙන මගක පිය සටහන් දරා සිටිවී මුව මඩලෙ පිපෙන සිනා කුසුමදකින්න රිසි වී මං නුඹ එනතුරු හැමදාමත් පෙරුම් පුරාවී...බොරලැස්ගමුවේඑරංගි කරුණාරත්න  ‘මේ අහන්න මරු පුතුනි, මේ ලෝකයේ සියලුම සත්ත්වයාගේ ජීවිතය අවසන් දිනය, ලියාපදිංචි පොතක් ඔබ ළඟ ඇතියි සිතමි. හැම සත්ත්වයාම ඔබ හා විරසක බව දනිමි. ඔබට අවශ්‍ය අපායේ පිරිස තර කර ගැනීම යයි සමහරු කියති. එය සත්‍යක් දැයි මම නොදනිමි. ඉතින් මාර පුත්‍රයාණෙනි, ඔබ දිනකට මොන තරම් සත්ත්වයන් පරලොව යවන්නේ ද? ඔබගේ නමත් පොතේ ලියාපදිංචි වී තිබේ ද?’‘අනේ, මනු පුතේ මගේ නම එම පොතේ නෑ. මම සියලු සතුන් වරින් වර පරලොව යවා අලුතින් එන සතුන්ට ඉඩ ලබා දෙමි. ඒක මගේ සේවය, රැකියාව, රාජකාරිය. එසේ නොවීනම් මේ මහ පොළොව අනෙක් පිට හැර වූවත් අලුත් අයට ඉඩක් නැතිවිය හැකියි’.‘මේ ආකාරයෙන් බලන විට ඔබට කිසිම විවේකයක් සැනසීමක් නෑ නේද?’‘මගේ සේවය සතුටින් මම කරමි. එය රාජකීයයයි. අලුත් අයට ඉඩ සලසා දීම මගේ අරමුණයි. අවසන් සුසුම හෙළන අය වෙත ඔබ සතුටින් බලා සිටිනවා. මරුවා සිනාසෙනවා කියල කතාවක් තියෙනවා. මා යන අයට සිනාසෙනවා නොවෙයි. අලුත් අය බාර ගැනීමේ සතුට’.‘ඔබගේ සේවය අගෙයි, ටික දිනකින් අලුත් අයටත් කැපිල්ල. මාරයි. රැකියාව’.‘මේ මාරයෝ මම නම් තමුසෙට බය නෑ. මම යන්නෙ එන්නෙ පින් පව් අනුවයි. දිග සසර ගමනක. එය නවතා ගැනීම තමයි අපේක්ෂාව. එවිට ඔහේ ගේ සිනාව නවතිවි. හැබැයි ඔහේ ගේ සිනාව ටිකක් නැවැත්වීම ලේසි පහසු නෑ. නමුත් ඔබට බිය වී පසු බසින්නේ නොවේ’.‘සිදුහත් තාපසයාණෝ බිය කිරීමට පැමිණි ඔහේ, එතුමාට බය වී ආපසු පැන ගිය බව අසා තිබෙනවා. ගසක් යටට වී අඬ අඬා සිටියාලු මාරදූලා ඔබ සොයා එන විට, ලැජ්ජා නැද්ද ලෝක විනාශයේදිවත් ඔබට නිවාඩුවක් නෑ නොවැ. මැරෙන මැරෙන අයගේ නම් මකලා අලුත් අයගේ නම් දානවා නේද. කැත වැඩේ, ඔහේ ව මම නම් සතේකට ගණන් ගන්නේ නෑ. අප පව් පින් දන්න නිසා. ලෝකයේ සියලු සත්ත්වයෝ ඔබට යටත් කියනවා. ඒ සත්‍ය විය නොහැකියි. කෙළෙස් නැසු පවු - පින් වලින් ඉවත් වූ අය ඔබට බය නෑ’.හිඳගොල්ලේවිජිතා මල්පානසසර පුරුදු ලෙස ඇවිදින් හීන පොකුරු එකතු කරන් යන්න ගියා නුඹ සතුටින් කඳුළු අහුරු ඉතුරු කරන්... හඬන්න මට නොහැකි නිසා ලොවට හොරෙන් මම රහසින් කඳුළු සුසුම් විඳ ගත්තා සදා නුඹට ජය පතමින්...කිතුල්හිටියාවඉවෝන් ස්ටෙලා වික්‍රමරත්නසිනහා වෙයන් - සිනාවට කිසිදු මිලක් නියම නොකරන් සුසුම් හෙළන් - පර්වත සිදුරමින් නමුදු හිතින් නොවැටෙන්කඳුළු හෙළන් - නෙත'ග නොරඳවා නෙතු රිදිද්දෙන් ආදරය කරන් - හැමට පිරිසුදු සිතින් නමුදු පෙරලා එයම නොපතන්දිවියටම අස්කරන් කිසිදු දෙයක් රැස් නොකරන් පසුව නැවත හැරී බලන් සිනහාව, සුසුම් හෙළු, කඳුලු හෙළූ ආදරය කෙරූ අස්කරපු දිවියක අරුමයකටුගස්තොට ප්‍රසාදිනී නයනමාලි  Oba sinaseddi langa nositiyada oba handaddi langa sitimiනෙක රුව වනින් සැදි තාරකා රැස අතරින් මා වෙත වේගයෙන් එන ඇස්ටරොයිඩය ඔබබොහෝ ඉඩ ඇති හෙයින් මා වෙත දී නො පුපුරා යතියි සිතු ගිනි පුපුර නියත මඟ නිසොල්මනේ යනඅන් එළියෙන් නො දිලි නො අඳුරු දුර ම ග්‍රහ ලොවකි මා පතිත ව රිදුම් දී විසල් සැමරුම්ආවාට තැනුමට ද ඔබෙ ගමන ගින්නලිය  සුනිල් ලීවානගේඇය ළාමක සුරූපිනියක් වූවාය. ඇයට විවාහ යෝජනාවක් ගෙනා ඔහු ගුණවත් ධනවත් වුවත් ඇයට වඩා වයසින් මේරුවකි. දුගීකම කරපින්න සිටි මවුපියෝ තම දියණිය ඔහුට විවාහ කර දුන්හ. ඇය ගැන නොදන්නා පිරිස් සැම තැනකදීම සැම අවස්ථාවකදීම ඇයගෙන් අසන්නේ ඔයාගේ තාත්තා ද කියායි. ඇගේ සැබෑ තතු නොදන්නා තරුණයන් පෙම්පත් පවා ඇයට ලබා දුන්හ.මගේ යෙහෙළියක වන ඇය, කඳුළු පිරි දෙනෙතින් මා සමඟ ‍පැවසුවේ සැම සම්පතින්ම නොඅඩුව ඉතා ආදරයෙන් කරුණාවෙන් මාව රැකගන්නා ඔහුගේ හදට කිසි දිනක දුකක් නොදී ජිවිතය තිබෙනතුරා ජීවත්වෙමි කියාය. එහෙත් රාගයෙන් පෙලෙන මිනිසුන් ඉදිරියේ ඇය මා සමඟ පැවසු ඒ වදන් කොතෙක් දුරට පිළිපදී ද? කඩකරාවි ද?කලමුල්ලේමාරි පැන්සි පෙරේරා  සඳ එළිය හිරු කිරණ ගන අඳුර සහ එළිය මඳ පවන සැඩ සුළඟ කඳුළ සුසුම ද සමඟ සිනාව ද පිරිවරා...දිවිය තනි නොතනියට සදා අත ගෙන සිටින සුමිතුරුය ආදරය...!මාකොළගාමිණී චන්ද්‍රසේනකුඩා අවදියේ ලැබෙන ඔවදන් ගොතා කියන්නට කියමන් සිතා බලන්නට නොහැකිය එතරම් මගේ සිරසරට බරය කවිකම්....ජීවිතයේ අභිමන් ලබන්නට යන මඟ මං මුලාවක් වී කෙසේ වටහා ගනිම් ද මා මම ද.... කුඩා සත්වයෙක් වූ කලෙකරාගමචතුරිකා ජයමාලි ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=ay1309152</link>
    <topic>ටෙලිග්‍රෑම් ගිහින් ටෙලි මේල් එයි නමේ වෙනස විතරයි සේවාවේ වෙනසක් නෑ</topic>
    <author>තාරක වික්‍රමසේකර</author>
    <content>ටෙලිමේල් ඇවිත්මොකක්ද මේ ටෙලිමේල්?හදිසි පණිවුඩයක් යවන්න අපට අවුරුදු ගණනාවක ඉඳල උපකාරී වෙච්ච ටෙලිග්‍රෑම් සේවාව අපෙන් වෙන් වෙලා ගියත් අපට ඒ අඩුව පුරවන්න ටෙලිමේල් සේවාව ඇවිත් තියෙනවා.මේ ටෙලිමේල් සේවාවෙන් කෙරෙන්නෙත් ටෙලිග්‍රෑම් සේවාවෙන් ‍කරපු සේවයමයි. ටෙලිමේල් සේවාව ගැන මේ ලිපියෙන් පැහැදිලි කෙරෙනවා.දශක ගාණක් අපිත් එක්ක හදිසි පණිවුඩ කියන්න එකතු වෙච්ච විදුලි පණිවුඩ සේවාව කටට හුරු භාෂාවෙන් කියනවනම් ටැලිග්‍රෑම් සේවාව අප අතහැරලා ගියා. ඉස්සර හදිසි පණිවුඩයක් යවන්න අපිට පිහිට වුණේ ටැලිග්‍රෑම් එකයි. ඒ කාලෙ ටැලිග්‍රෑම් එකක් එනව කියන්නෙ පළාතම කලබල වෙන වැඩක්. හුඟක් වෙලාවට ටැලිග්‍රෑම් එකක් එන්නෙ මරණයක් දැනුම් දෙන්න. ඒ වගේම තමන්ගෙ රාජකාරියට යන්න බැරිවෙන අය ඒ බව දැනුම් දීපු පිළිගත් ක්‍රමය තමයි ටැලිග්‍රෑම් එකක් යවන එක.  මේ වගේ ලොකු සේවයක් කරපු ටැලිග්‍රෑම්  සේවාව පහුගිය කාලෙ අපෙන් තරමක් ඈත් වුණා. නවීන තාක්ෂණයේ දියුණුව නිසා ටැලිග්‍රෑම් එකේ තැන ගන්න මොබයිල් ෆෝන් එක ආව. එස් එම් එස් එකක් යවල සේරම  විස්තර තත්ත්පර ගාණකින් යවන්න පුළුවන් වුණ නිසා ටැලිග්‍රෑම්  සේවාව විශේෂ රාජකාරි කටයුතුවලට විතරක් සීමා වුණා.විශේෂයෙන්ම රාජකාරියට වාර්තා කරන්න බැරිවෙන අය බව දන්වන නිල ලේඛනයට එය සීමා වෙච්ච බවක් පෙනෙන්න වුණා.ඒ වගේම සමහර වෙලාවට ටැලිග්‍රෑම්   යන්න දවස් ගාණක් ගිය නිසා නියම රාජකාරිය ටැලිග්‍රෑම්  එකෙන් වුණෙත් නැහැයි නියලත් වාර්තා වෙන්න පටන් ගත්තා. ඒ එක්කම ටැලිග්‍රෑම්  සේවය පවත්වා ගෙන යන එකට විවිධ බාධා මතු වුණා. සේවය ලබා ගන්නා පිරිස අඩු වීම වගේම තැපැල් හා විදුලි සංදේශ අමාත්‍යාංශය යටතේ තිබුණු තැපැල් දෙපාර්තමේන්තුව වගේම විදුලි සංදේශ දෙපාර්තමේන්තුව  නව අමාත්‍යංශ වෙන් කිරීම යටතේ අමාත්‍යංශ  දෙකකට වෙන් වුණා.ටැලිග්‍රෑම් එකේ පාලන බලය තිබුණේ ටෙලිකොම් සමාගමට. ඒත් ප්‍රායෝගිකව හුඟක් රාජකාරි සිද්ධ වුණේ තැපැල් දෙපාර්තමේන්තුවෙන්. මේ නිසා මේ දෙපාර්තමේන්තු අතර කලින් තිබුණු සම්බන්ධතාවට වඩා සබඳතාව දුරස්  වුණා. සේවාව පවත්වාගෙන යාමේ පාඩුවත්  මේ ගැටලුත් එක්ක අවසානයේ ‍ ටැලිග්‍රෑම්  සේවාව නවත්වන්න ටෙලිකොම් සමාගම තීරණය කළා.ඒ අඩුව මකන්න තැපැල් දෙපාර්තමේන්තුව ටෙලිමේල් සේවාව ආරම්භ කළා. ඇත්තටම මේ ටෙලිමේල් සේවාව අලුතින් ආරම්භ කරපු සේවාවක් නෙමෙයි. මීට අවුරුදු කීපයකට කලින් ඉදලම ක්‍රියාත්මක වුණා. ඒ වුණත් ටැලිග්‍රෑම් තිබුණ නිසා ඒක ඒතරම් ජනතාව අතර ප්‍රචලිත වුණේ නැහැ. සීමිත පිරිසක් අතර විතරයි මේ ටෙලිමේල් සේවාව ක්‍රියාත්මක වුණෙත් ඒ වගේම ඒ බව දැන ගෙන හිටියෙත්.කලින් තිබුණත් ටැලිග්‍රෑම්  නැවතුණායින් පස්සෙ ජනතාව අතරට විශේෂයෙන්ම එන මේ ටෙලිමේල් සේවාව ගැන  බොහෝ දෙනෙක් දන්නෙ නෑ. ටැලිග්‍රෑම්  නැවතුණහම  කොහොමද හදිස්සියෙ තමන්ගෙ කාර්යාලයට පණිවුඩයක් යැව්ව කියල ඔප්පු කර ගන්නෙ. මේ  වැඩේ ටෙලිමේල් එකෙන් කරන්න පුළුවන් කියලයි කියන්නෙ.‘මොකක්ද මේ ටෙලිමේල් කියන්නෙ.‘ කොහොමද ඒක යවන්නෙ. මේ වගේ ප්‍රශ්න ගොඩක් අපි අතරෙ ඇතිවෙලා තියෙනවා. ඒ ගැන අහන්න හොදම කෙනා තමයි තැපැල්පතිතුමා.අපි ඒ ගැන අහන්න තැපැල්පති රෝහණ අබේරත්න මහත්මයාට කතා කළා.‘අපිට කියන්නකො මොකක්ද මේ ටෙලිමේල් කියන්නෙ කියලා‘‘ටෙලිමේල් කියන්නෙ මේ දක්වා පාවිච්චි කරපු ටැලිග්‍රෑම් හා සමාන සේවාවක්, වෙනසකට තියෙන්නේ මේ සේවාව තනිකරම තැපැල් දෙපාර්තමේන්තුව මගින් කරන්නෙ. ‘ටැලිග්‍රෑම්  යවන්න තිබුණ වගේම ෆෝම් එකක් පුරවල තැපැල් කාර්යාලයකට දෙන එක තමයි කරන්න තියෙන්නෙ. හරිම සුළු දෙයක් නෙ.ඒකට අය කරන ගාස්තුව කොහොමද?‘පළවෙනි වචන 15 ට රුපියල් 35.00 ක් අය කරනවා.වැඩි වෙන වචනයකට රුපියල් 1.50 ක් ගානේ අය කරනවා. පණිවිඩය යවන කෙනාට කලින් වගේම රිසිට් පතක් ලබා දෙනවා. ලබන්නා ටැලිග්‍රෑම් එක වගේම අස්සන් කරල ගන්න ඕන.බලපුවහම ටැලිග්‍රෑම් එකෙයි මේකෙයි කිසිම වෙනසක් නැහැනෙ.‘ගනුදෙනුකරුවාට පේන්න වෙනසක් නැහැ තමයි. ඒ වුණත් මේ සේවාව තනිකරම දෙපාර්තමේන්තුවෙන් පවත්වාගෙන යන්නෙ.කොහොමද මේ සේවාව  සිදු කරන්නේ.?‘නියමිත පෝර්මය පුරවලා තැපැල් ස්ථානාධිපතිවරයාට බාර දුන්නායින් පස්සෙ තැපැල් ස්ථානාධිපතිවරයා  අදාළ තැපැල් කාර්යාලයට ඍජුවම දුරකථනයෙන් අමතලා පණිවුඩය ලබා දෙනවා. එතැනින් පණිවුඩය ලැබිය යුත්තාට ලබා දෙනවා.‘‘ටැලිග්‍රෑම්  යවනව වගේමයි‘‘ඔව්, ඒ වුණත් මේ දක්වා ටැලිග්‍රෑම් යැවීමේදී පාවිච්චි කරපු දුරකථන හුවමාරුව හරහා පණිවුඩය යැවීමක් සිදුවෙන්නේ නනැහැ.‘ඒක හොද වැඩක්  කො‍ෙහාමත් අතරමැදියො වැඩි වුණහම වැඩේ එක දෙක වෙන්නත් පරක්කු වෙන්නත් පුළුවන්. අපි කලින් කිව්ව වගේ එකම දෙපාර්තමේන්තුව අතර සිදුවන මේ සේවාව පාරිභෝගිකයාට වාසියක් ගෙන දෙනව ඇති.ඒ වගේම ඉක්මන් සේවාවත් දෙන්න මේ සේවාවෙන් හැකි වේවි.‘වැදගත්ම ප්‍රශ්නෙ තමයි කොයිතරම් වෙලාවක් පණිවුඩේ යවන්න යනවද කියන එකයි‘‘ පණිවුඩඩය බාර දීල වැඩ කරන පැය 6 ක් ඇතුළත ලබන්නාට පණිවුඩය බාර දෙන්න කටයුතු කිරීම මේ සේවාවේ අරමුණ කියලයි රෝහණ අබේරත්න මහත්මයා කියන්නෙ.ටෙලිග්‍රෑම් එක නම් පිළිගත් පණිවුඩ දැනුම් දීමේ ක්‍රමවේදයක් හැටියට පිළි අරන් තිබුණා. හදිස්සියේ රස්සාවට යන්න බැරිවුණොත් ඒකෙ වලංගුතාවක් තිබුණා නිවාඩු ඉල්ලන්න.  මේ ටෙලිමේල් එකේ ඒ වගේ වලංගුතාවක් තියෙනවාද?‘ටෙලිග්‍රෑම් එක වගේ මේ ටෙලිමේල් එකත් පිළිගත්  පණිවුඩ සේවාවක් කරන්න අපි සැලසුම් කරල තියෙනවා. මේ වෙනකොට රාජ්‍ය පරිපාලන අමාත්‍යාංශයත් එක්ක අප සාකච්ඡා කරනවා. පිළිගත් පණිවුඩ සේවාවක් බවට ළගදීම ප්‍රකාශයට පත් කරයි. එවිට ටෙලිග්‍රෑම් එකෙන් සිදුවෙච්ච සේවය මේ මඟින් ලබා ගන්න පුළුවන් වෙනවා.මේ සේවාව පවත්වාගෙන යන්න තියෙන බාධා මේ වන විට හඳුනාගෙන තියෙනව කියලත් අබේරත්න මහත්මයා අපට  කිව්වා. ඒ බාධා ඉවත් කරල අවශ්‍ය පිරිස් මේ කාර්යට යොදවන්න මේ වෙන කොට පියවර අරගෙන තියෙනවා.එහෙමනම් ටැලිග්‍රෑම් එකේ අඩුව ටෙලිමේල් එකෙන් කෙරෙනවා.අපිට නම් වෙනසකට තියෙන්නේ නම වෙනස් වෙච්ච එක විතරයි.  සේවාව ලබා ගන්න ජනතාවට ඒක ඒතරම් වැඩක් වෙන එකක් නැහැ. ඒත් පොඩි අඩුපාඩුවක් මේ සේවාවෙන් වෙලා තියෙනවා. ඒක තමයි කලින් වගේ ටෙලිෆෝන් එකෙන් පණිවුඩ දෙන්න බෑ. මොකද දැන් ටෙලිකොම් සම්බන්ධයක් නැහැනෙ. ඒක නිසා තැපැල් කාර්යාලයකට ගිහින්ම වැඩේ කරගන්න වෙනවා. තැපැල් කාර්යාලය මඟින් ඍජුවම පණිවුඩය ලබන්නා සිටින තැපැල් කාර්යලයට ලබා දෙන නිසා පණිවුඩය ලබන්නාට මේ තත්ත්වය ලොකු වාසියක් වෙනවා.විශේෂයෙන්ම තමන්ගේ රැකියාවට හදිසියකට යන්න බැරි අයට එදාම මේ පණිවුඩය ලබා දෙන්න පුළුවන් වෙන නිසා හැමෝටම මේ වැඩෙන් ලොකු වාසියක් වෙනවා. බලාගෙන ගියහම ටෙලිමේල් එක වඩා හොඳයි වගේ. ඒ වුණාට ගාණ තමයි ටිකක් වැඩි වෙලා තියෙන්නේ. දුර පළාත්වල තැපැල් කන්තෝරුවල ටෙලිෆෝන් නිතරම ලෙඩ වෙන්න තියෙන ඉඩකඩ වැඩි නිසා මේ සේවාව නිසියාකාරව පවත්වාගෙන යන්න නම් ඒ වගේ වෙලාවලට කරන්නත් හොඳ වැඩ පිළිවෙළක් දැන් ඉදලම  පටන් ගන්නව නම් ඒකත් මේ සේවාවේ දියුණුවට හේතු වන නම් කියන්නම   ඕන.තාරක වික්‍රමසේකරසේයාරූ දුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309151</link>
    <topic>කැන්රිච් ෆිනෑන්ස් වාර්ෂික වාර්තාවට රන් සහ රිදී පදක්කම් හතරක්</topic>
    <author/>
    <content>කැන්රිච් ෆිනෑන්ස් වාර්ෂික වාර්තාවට රන් සහ රිදී පදක්කම් හතරක්ARC 2013 සම්මාන උලෙළේදී සීමාසහිත කැන්රිච් මූල්‍ය සමාගමේ වාර්ෂික වාර්තාව මූල්‍යමය සේවා අංශයෙන් රන් පදක්කම් දෙකක් සහ රිදී පදක්කම් දෙකක් දිනා ගැනීමට සමත් විය. සම්මාන ප්‍රදානය ලබන මස ඇමෙරිකාවේ නිව්යෝක් නුවර දී පැවැත්වීමට නියමව ඇත.මෙම තරගය සඳහා රටවල් 34 කින් විවිධ අංශවලට අදාළ නිර්මාණ සහ වාර්තා 2260 ක් ඉදිරිපත් කරන ලදී.“එකට එක්වී එකට වැඩෙමු” යන්න 2011 - 2012 කැන්රිච් සමාගමේ වාර්ෂික වාර්තාවේ තේමාවයි. සමාගමේ ඉදිරි දැක්මට අනුකූලව පාලනමය අවශ්‍යතා සහ වෙනත් පිළිගත් සම්ප්‍රදායයන් මත පිහිටා මෙම වාර්තාව සැකසී ඇත. එය ජාත්‍යන්තර පිළිගැනීමක් ඇති සුප්‍රසිද්ධ ස්මාට් මීඩියා වාර්ෂික වාර්තා සමාගමේ නිර්මාණයකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309152</link>
    <topic>හොම්රන් අයිතිය ඇට්ලස් සමාගමට</topic>
    <author/>
    <content>හොම්රන් අයිතිය ඇට්ලස් සමාගමටඇට්ලස් සමාගමට මෙරට කීර්තිමත් පැස්ටල් හා පාට පැන්සල් වෙළෙඳ නාමයක් වන ‘හොම්රන්’ තම අයිතියට පවරා ගත්තේය. ‘හොම්රන්’ හි අයිතිය පවරා ගැනීමේ ගිවිසුම් ලංකා පෙන්සිල් සමාගම වෙනුවෙන් එහි ප්‍රධාන විධායක නිලධාරී නිර්මාල් මදනායක මහතා හා කලර් ප්‍රොඩක්ට්ස් සමාගම වෙනුවෙන් එහි කළමනාකාර අධ්‍යක්ෂ, අමල් කරුණාතිලක මහතා කොළඹ දී අස්සන් කෙරුණු අතර එම පවරා ගැනීම යටතේ ‘හොම්රන්’ වෙළෙඳනාමය, යන්ත්‍ර සූත්‍ර හා ගබඩාගත නිෂ්පාදන තොග ඇට්ලස් සමාගම සතු වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309153</link>
    <topic>ස්ටාර් එවෝර්ඩ්ස් සම්මාන රාත්‍රියේ දී රක්ෂණ උපදේශ‍කයෝ 566ක් සම්මාන ලබති</topic>
    <author/>
    <content>ස්ටාර් එවෝර්ඩ්ස් සම්මාන රාත්‍රියේ දී රක්ෂණ උපදේශ‍කයෝ 566ක් සම්මාන ලබතිශ්‍රී ලංකා ඉන්ෂුවරන්ස් අලෙවි බළකායේ ‘ස්ටාර් එවෝර්ඩ්ස් 2012’ වාර්ෂික අලෙවි සම්මාන රාත්‍රිය බණ්ඩාරනායක ජාත්‍යන්තර සම්මන්ත්‍රණ ශලාවේ දී පසුගියදා පැවැත්විණි.ශ්‍රී ලංකා ඉන්ෂුවරන්ස් සභාපති උපාලි ධර්මදාස මහතා කළමනාකාර අධ්‍යක්ෂ/ ප්‍රධාන විධායක නිලධාරි මොහාන් ද අල්විස් මහතා සහ විධායක අධ්‍යක්ෂ පී.කුඩාබාලගේ ඇතුළු අධ්‍යක්ෂ මණ්ඩලයේ ප්‍රධානත්වයෙන් පැවති මෙම “ස්ටාර් එවෝර්ඩ්ස්” අලෙවි සම්මාන රාත්‍රියට ශ්‍රී ලංකා රක්ෂණ ‍ක්ෂේත්‍රයේ ඔම්බුඩ්ස්මන් ආචාර්ය වික්‍රම වීරසූරිය මහතා ප්‍රධාන ආරාධිතයා වශයෙන් සහභාගි විය.වාර්ෂික අලෙවි ප්‍රවර්ධනතාව විදහා දැක්වූ ශ්‍රි ලංකා රක්ෂණ අලෙවි ක්ෂේත්‍ර බළකායේ විශිෂ්ටයන් සහ අති විශිෂ්ටයන් 566 දෙනෙකු ඇගයීමට ලක්කර ඔවුන් දිරිගැන්වීම් වශයෙන් සම්මාන තිළිණ සහ මුදල් ත්‍යාග පිරිනැමිණි. දිවයින පුරා ඉන්ෂුවරන්ස් අලෙවි බළකායේ වාර්ෂික ඉපයීම් දස්කම් පෑ ‍ක්ෂේත්‍ර සමාජ නිලධාරීන් පිරිසක් ද මෙම සම්මාන රාත්‍රියට සහභාගි වීමට වරම් ලබා සිටියහ. දිවයින පුරා 6000ක් පමණ රක්ෂණ උපදේශකයින් මෙහෙයවමින් රක්ෂණයේ තේමාව මේ රටේ පොදු මහජනතාව අතරට ගෙනයාමට පෙරමුණ ගෙන ක්‍රියා කරන ප්‍රාදේශීය අලෙවි කළමනාකරුවෝ ද ශාඛා අලවි කළමනාකරුවෝද මෙම රාත්‍රියේ දී ඇගයීමට ලක්වූහ.කළමනාකාර අධ්‍යක්ෂ සහ ප්‍රධාන විධායක නිලධාරි මොහාන් ද අල්විස් මහතා අදහස් දක්වමින් ශ්‍රී ලංකා ඉන්ෂුවරන්ස් අලෙවි බළකාය නොපසුබට උත්සාහයකින් තම අලෙවි ප්‍රවර්ධනතාවයන් වර්ධනය කරමින් ශ්‍රී ලංකා රක්ෂණ සංස්ථාව රක්ෂණ ක්ෂේත්‍ර‍ෙය් මුදුන් මල්කඩ කරා ගෙන යාමට ගන්නා වූ ප්‍රයත්නය වෙනුවෙන් ඔවුන්ගේ සම්මාන රාත්‍රියේ දී තම ප්‍රශංසනීය ගෞරවාදරය පුදකරන අතරම ඔවුන්ගේ ජයග්‍රහණයන්ට තම ආශිර්වාදය පුද කරන බව ද පැවසීය. එමෙන්ම ආයතනයක ශ්‍රේෂ්ඨත්වය රඳා පවතින්නේ එහි ස්ථාවරත්වය මත බවත් ඒ අනුව බලන කල ශ්‍රී ලංකා ඉන්ෂුවරන්ස් අද බිලියන 109ක වත්කමකින් සහ බිලියන 60ක ජීවිත රක්ෂණ අරමුදලකින් පරිපූර්ණ වීම ශ්‍රී ලංකා ඉන්ෂුවරන්ස් හි ප්‍රමුඛත්වය විදහා දක්වන්නක් බව ද කීය. තවද ශ්‍රී ලංකා ඉන්ෂවුරන්ස් හි ක්‍රියාකාරිත්වය සම්බන්ධව දේශීය හා විදේශීය සමීක්ෂණ ආයතනවලින් පිදුම් ලබා ඇති බව ද වැඩිදුරටත් කීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309154</link>
    <topic>සෙලාන් බැංකු වාර්ෂික වාර්තාවට</topic>
    <author/>
    <content>සෙලාන් බැංකු වාර්ෂික වාර්තාවටARC අන්තර්ජාතික සම්මාන උ‍ලෙළේ දී සහ ඇ‍ෙමරිකානු සන්නිවේදන වෘත්තිකයන්ගේ ලීගයේ දූරදර්ශී සම්මාන ප්‍රදානයේ දී රිදී සම්මානවලින් පිදුම් ලැබීමට සෙලාන් බැංකුවේ 2012 වාර්ෂික වාර්තාව සමත්විය.ARC අන්තර්ජාතික සම්මාන උලෙළේ දී බැංකු කාණ්ඩයේ වාර්ෂික වාර්තා සඳහා මුද්‍රණය හා නිමාව වෙනුවෙන් වන සම්මාන ප්‍රදානයේ දී රිදී සම්මානය සෙලාන් බැංකුවේ 2012 වාර්ෂික වාර්තාවට හිමිවිය. ARC සම්මාන ප්‍රදානය යනු වාර්ෂික වාර්තා සඳහා ලෝක මට්ටමින් පැවැත්වෙන විශාලතම සම්මාන උලෙළකි. මෙම වසරේ දී ARC සම්මාන උලෙළ සඳහා ලෝකයේ රටවල් 34 කින් අයදුම් කිරීම් 2,260 ක් ලැබී තිබිණි.මේ අතර ඇ‍ෙමරිකානු සන්නිවේදන වෘත්තිකයින්ගේ ලීගයේ දූරදර්ශී සම්මාන උලෙළේ දී රිදී සම්මානයක් දිනා ගැනීමට ද සෙලාන් බැංකු 2012 වාර්ෂික වාර්තාව මෙවර සමත් විය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309155</link>
    <topic>ගෝල්ඩන් කී නයන පරීක්ෂණ ඒකකයට නව උපකරණ</topic>
    <author/>
    <content>ගෝල්ඩන් කී නයන පරීක්ෂණ ඒකකයට නව උපකරණඇස් හා උගුර, කන, නාසය පිළිබඳ මෙරට පළමු පුද්ගලික රෝහල වන ගෝන්ඩන් කී රෝහල සිය නයන පරීක්ෂණ අංශයේ කටයුතු ශක්තිමත් කිරීමේ අරමුණෙන් කොර්නියල් ටොපෝග්‍රෆි උපකරණයක් ලබාගෙන ඇත.ඇසේ කණීනිකා තලයේ ඇති වක්‍රාකාර ස්වභාවය අනුරූපණය කරන තාක්ෂණයක් වන කොර්නියල් ටොපෝග්‍රෆි ක්‍රමය අක්ෂි වෛද්‍ය විද්‍යාවේ විවිධ ක්‍රියා මාර්ගයන්හිදී රෝග නිශ්චය කර ගැනීම සඳහා මහඟු ක්‍රමයක් ලෙස සැලකේ. ඇසේ වර්තමාන ශක්තියෙන් වැඩිම ප්‍රමාණය කණීනිකාව සතුවන හෙයින් රෝගියෙකුගේ පෙනීමේ තත්ත්වයේ ගුණාත්මක බව නිශ්චය කර ගැනීමට ටොපෝග්‍රෆි ක්‍රමය වැදගත් වන බව රෝහල පවසයි.ඊට අමතරව රෝහලේ ශල්‍යාගාරයට මෑතකදී නවීනතම ‘විට්‍රියෝරෙටිනල්’ ශල්‍ය යන්ත්‍රයක් ද ලබාගන්නා ලදී. එසේම, ඇසේ සුද ඉවත් කිරීමේ ශල්‍යකර්ම සඳහා භාවිතා කරන ඇමෙරිකාවේ නිපදවන ඉන්ෆිනිටි ෆේකෝ ඉමල්සිෆිකේෂන් යන්ත්‍ර දෙකක්ද රෝහල සතුව ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309156</link>
    <topic>ශ්‍රී ලංකාවේ ප්‍රථම විලාසිතා පාසල 13 වන වසර සමරයි</topic>
    <author/>
    <content>ශ්‍රී ලංකාවේ ප්‍රථම විලාසිතා පාසල 13 වන වසර සමරයිලංකා විලාසිතා තාක්ෂණ ආයතනය (LIFT) නව විලාසිතා අධ්‍යයන සැසියක් ආරම්භ කර ඇත. ශ්‍රී ලංකාවේ ප්‍රමුඛතම විලාසිතා අධ්‍යයන ආයතනයක් වන LIFT, මේ වනවිට විලාසිතා නිර්මාණ පාවහන් සහ රෙදිපිළි නිර්මාණ උපාධි සඳහා සිසුන් ලියාපදිංචි කර ගන්නා අතර මෙවර උසස් පෙළට පෙනී සිටි සිසුන් සඳහා ද විශේෂ අවස්ථාවක් ලබා දේ.2000 වසරේදී ආරම්භ කරන ලද ආයතනයේ සාර්ථක 13 වන සංවත්සරය පිළිබඳ අදහස් දක්වමින් කළමනාකාර අධ්‍යක්ෂිකා නිරෝෂනී ලියනගේ පවසා සිටියේ, “සිසුන්ට තමන්ගේම විලාසිතා නාමයන් එළිදක්වන්න අභ්‍යන්තර වෙළෙඳසල් පවතින කිසිම විලාසිතා පාසලක් ශ්‍රී ලංකාවේ නැහැ. ජාත්‍යන්තර තලයේ පවා එවන් අවස්ථාවන් විරලයි. එහෙත් අප සතුව අපේම වෙළෙඳසලක් සහ විලාසිතා නාමයක් පවතිනවා. මෙය කළ හැකි වන්නේ විලාසිතා නිර්මාණ ශිල්පියෙකු විසින් පාසල මෙහෙය වන්නේ නම් පමණක් වන අතර ආයතනය සතුව එම අනගි වරප්‍රසාදය පවතිනවා.” යනුවෙනි.මේ සෑම පාඨමාලාවක්ම පූර්ණ කාලීනව වසර 2 1/2 කින් නිම කළ හැකිය. උසස් ඩිප්ලෝමාව සම්පූර්ණ කරන ලද සිසුන්ට අවශ්‍ය නම් උපාධිය සම්පූර්ණ කිරීමට තුන්වන හෝ අවසාන වසරේ අධ්‍යයන හෝ සිය වෘත්තීය කටයුතු ආරම්භ කළ හැකිය. අධ්‍යයන වාරයන් 5 කින් සමන්විත මෙම පාඨමාලාවන්හි එක් එක් අධ්‍යයන වාරයකට මාස 6 ක් ඇතුළත් වේ. මෙම අධ්‍යයන වාරයන් තුළදී ක්ෂේත්‍රයේ ප්‍රවීණ වෘත්තිකයින් විසින් මෙහෙයවන විවිධ මොඩියුලයන් හරහා ශ්‍රී ලංක‍ාවේ විලාසිතා නිර්මාණ ක්ෂේත්‍රයේ ඉහළට යාමට උනන්දුවක් දක්වන සිසුන්ට හොඳම අධ්‍යාපනයක් හා අත්දැකීමක් ලබා දේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309157</link>
    <topic>ප්ලෙන්ටි ෆුඩ්ස් ජාතික කෘෂි ව්‍යාපාර</topic>
    <author/>
    <content>ප්ලෙන්ටි ෆුඩ්ස් ජාතික කෘෂි ව්‍යාපාරප්ලෙන්ටි ෆුඩ්ස් සමාගමේ ප්‍රධාන විධායක නිලධාරී ශම්මි කරුණාරත්න මහතා ජාතික කෘෂි ව්‍යාපාර ලෝකඩ සම්මානය කෘෂිකර්ම අමාත්‍ය මහින්ද යාපා අබේවර්ධන මහතා අතින් ලබාගත් අවස්ථාව.2013 සැප්තැම්බර් මස 03 වන දින : ජාතික කෘෂි ව්‍යාපාර මණ්ඩලය මඟින් 8 වැනි වරටත් සංවිධානය කළ “ජාතික කෘෂි ව්‍යාපාර සම්මාන 2013” උලෙළේදී සමපෝෂ නිෂ්පාදන කරනු ලබන ප්ලෙන්ටි ෆුඩ්ස් සමාගම සම්මාන රන් සම්මානයක් ද ඇතුළුව සම්මාන දෙකක් ලබයි.කෘෂි ව්‍යාපාර ව්‍යවසායකයින් රැසකගේ සහභාගිත්වයෙන් පසුගියදා කොළඹ බණ්ඩාරනායක සම්මන්ත්‍රණ ශාලාවේ දී පැවැති සම්මාන උලෙළ කෘෂිකර්ම අමාත්‍ය මහින්ද යාපා අබේවර්ධන මහතාගේ ප්‍රධානත්වයෙන් පැවැත්විණ. එම සම්මාන උලෙළේදී කෘෂි නිෂ්පාදන වෙනුවෙන් වැඩි වටිනාකමක් එක් කිරීම සඳහා ප්ලෙන්ටි ෆුඩ්ස් සමාගම දක්වන කැපවීම ඇගැයීමට ලක් කරමින් ජාතික මට්ටමින් තෙවැනි ස්ථානයට හිමි ලෝකඩ සම්මානයත්, මහා පරිමාණ අංශයේ ආහාර සැකසුම් ක්‍රියාවලිය වෙනුවෙන් හිමි රන් සම්මානයත් පිරිනැමිණි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309158</link>
    <topic>හොඳම වෙළෙඳ බැංකුව කිරුළ සිවුවැනි වරටත් කොමර්ෂල් බැංකුවට</topic>
    <author/>
    <content>හොඳම වෙළෙඳ බැංකුව කිරුළ සිවුවැනි වරටත් කොමර්ෂල් බැංකුවටලොව වටා බැංකු ලබා දෙන සේවා ස්වාධීන ඇගයීමට පාත්‍ර කිරීමෙන් පසුව එංගලන්තයේ සුප්‍රසිද්ධ ට්‍රේඩ් ෆිනෑන්ස් සඟරාව 2013 වසරේ මෙරට හොඳම වෙළෙඳ බැංකුව ලෙස කොමර්ෂල් බැංකුව තෝරා ගෙන ඇත.මෙම සම්මාන ප්‍රදානය ට්‍රේඩ් ෆිනෑන්ස් සඟරාව විසින් 2009 වසරේදී ආරම්භ කිරීමෙන් පසුව කොමර්ෂල් බැංකුව මෙම සම්මානය දිනා ගන්නේ සිව්වන වතාවටයි.ලන්ඩනයේ යුරෝමනි සමාගම විසින් ප්‍රකාශයට පත් කරන ට්‍රේඩ් ෆිනෑන්ස් සඟරාවට අනුව වෙළෙඳ මූල්‍යකරණයේදී දේශීය හා කලාපීය බැංකු සිදුකරන විශාල මෙහෙවර පිළිබිඹු කිරීම සඳහා මේ වසරේදී ආසියා පැසිෆික් සම්මාන සඳහා කළ ඇගයීමෙහි සංශෝධන කීපයක් කිරීමට කටයුතු කරන ලදී.ට්‍රේඩ් ෆිනෑන්ස් සම්මානය පිළිබඳව අදහස් දක්වමින් කොමර්ෂල් බැංකුවේ ප්‍රධාන මෙහෙයුම් නිලධාරී, ජෙගන් දුරෙයිරත්නම් මහතා පැවසුවේ ව්‍යාපාරික ප්‍රජාව වෙනුවෙන් ප්‍රධානතම සේවා සම්පාදකයෙකු ලෙස බැංකුවේ තිබෙන ඉහළ තත්ත්වය නැවතත් ස්වාධීනව තහවුරු වීමක් ලෙස මෙය සඳහන් කළ හැකි බවයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj1309159</link>
    <topic>හමීඩියා ඇඳුම් විලාසිතාගාරය ලෝක වෙ‍ළෙඳ මධ්‍යස්ථානයේ</topic>
    <author/>
    <content>හමීඩියා ඇඳුම් විලාසිතාගාරය ලෝක වෙ‍ළෙඳ මධ්‍යස්ථානයේමහත්වරුන්ගේ ඇඳුම් පිළිබඳ ශ්‍රී ලංකාවේ ප්‍රමුඛයා වන හමීඩියා, සිය විශිෂ්ටතම සන්නාමයන්, නිෂ්පාදිතයන් හා සේවා රැගත් නවතම විලාසිතාගාරය, ලෝක වෙළෙඳ මධ්‍යස්ථාන පරිශ්‍රයේ දී එළි දක්වනු ලැබීය.ප්‍රධාන ආරාධිතයා ලෙසින් ශ්‍රී ලංකා ක්‍රිකට් කණ්ඩායමේ නායක ඇන්ජලෝ මැතිව්ස් එක් වූ අතර හමීඩියා හි කළමනාකාර අධ්‍යක්ෂ ෆවුසුල් හමීඩ් මහතා ද ඊට එක්විය.ලෝක වෙළෙඳ මධ්‍යස්ථාන නැගෙනහිර කුලුනේ බිම් මහලේ දී විවෘත කරන ලද මෙම නවතම හමීඩියා පිරිමි ඇඳුම් ප්‍රදර්ශනාගාරය වර්ග අඩි 4,000 ක ඉඩකඩකින් යුතු වන අතර හමීඩියා කීර්තිමත් පිරිමි ඇඳුම් සන්නාමයන් රැසකින් ම එය සමන්විත වේ. ඕනෑම අවස්ථාවකට ගැළපෙන නවතම විලාසිතාවන්, වර්ණ හා රෙදි වර්ග මාදිලි ගණනාවකින් මෙම ප්‍රදර්ශනාගාරයෙන් පහසුවෙන් තෝරා ගත හැකිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj13091510</link>
    <topic>මන්චි සමඟ ගමට සරණින් තවත් දිසා හතරකට ප්‍රතිලාභ</topic>
    <author/>
    <content>මන්චි සමඟ ගමට සරණින් තවත් දිසා හතරකට ප්‍රතිලාභසිලෝන් බිස්කට්ස් සමාගමේ ‘මන්චි සමඟ ගමට සරණ’ වැඩසටහන මඟින් ජුනි සහ ජූලි මාසයන් සඳහා අවසන් කළ තවත් ප්‍රජා ව්‍යාපෘතීන් හතරක් පසුගියදා ජනතා අයිතියට පැවරිණ. එම වැඩසටහන යටතේ මොනරාගල දිස්ත්‍රික්කයේ බිබිල යසෝදරා බාලිකා විද්‍යාලය, බේරුවල කීරන්තිඩිය කනිටු විදුහල, කරාපිටිය ශික්ෂණ රෝහල සහ යාපනය දිස්ත්‍රික්කයේ මානිපායි කඩ්ඩුවායි මුල් ළමාවිය සංවර්ධන අධ්‍යාපන මධ්‍යස්ථානය යන ස්ථානයන්ට ප්‍රතිලාභ හිමි විය.එම වැඩසටහන යටතේ මේ වන විට දිවයිනේ පාසල් රැසක් සඳහා පරිගණක විද්‍යාගාර, විද්‍යුත් නැණසල, පානීය ජල පහසුකම්, පුස්තකාල විද්‍යාගාර, පන්ති කාමර ඇතුළු පහසුකම් රැසක් ලබා දී ඇත.මන්චි තම ආයතනික සමාජ වගකීම් ව්‍යාපෘතීන් පුළුල් පරාසයක විහිදුනු සංස්කෘතික, ක්‍රීඩා, කලා සහ ජීවන තත්ත්වය නඟා සිටුවීමේ ක්ෂේත්‍ර සඳහා නාභිගත කර ඇති අතර මෙම ව්‍යාපෘතීන් හරහා ලක්ෂ සංඛ්‍යාත ජනතාවකට සෙත සැලසී තිබේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj13091511</link>
    <topic>HP ව්‍යාජ නිෂ්පාදන අත්අඩංගුවට</topic>
    <author/>
    <content>HP ව්‍යාජ නිෂ්පාදන අත්අඩංගුවටශ්‍රී ලංකා පොලීසිය විසින් පසුගිය කාලය තුළ කරන ලද වැටලීම්වලදී ව්‍යාජ මුද්‍රණ සැපයුම් නිෂ්පාදන 190කට අධික සංඛ්‍යාවක් අත්අඩංගුවට ගැනීමට සමත් වී තිබේ. මේ යටතේ ව්‍යාජ තීන්ත කාට්රීජ් 116ක් ව්‍යාජ ටෝනර් කාටිරීජ් 74ක් අත්අඩංගුවට ගැනීමට බලධාරීහු සමත් වූහ. ඒවා ළඟ තබාගැනීමේ වරදට පුද්ගලයන් 4 දෙනකු ද අත්අඩංගුවට ගනු ලැබූහ.මෙම වැටලීම් සාර්ථක කැරගැනීමට HP සමාගම ශ්‍රී ලංකා පොලීසියට සහය දැක්වී ය. සිය සන්නාමයේ ගෞරවය සහ නියම HP නිෂ්පාදනයන්හි බුද්ධිමය ‍ෙද්පළ අයිතීන් ආරක්ෂා කරගැනීම සඳහා එම සමාගම නිරන්තරයෙන් ක්‍රියාකරයි. ඒ ව්‍යාජ භාණ්ඩ නිෂ්පාදනය, බෙදාහැරීම හා අලෙවි කිරීම ආදී නීති විරෝධී ක්‍රියාවලට එරෙහිව ක්ෂේත්‍රයේ පුරෝගාමී මට්ටමින් විවිධ වූ ක්‍රියාමාර්ගයන් අනුගමනය කිරීමෙනි.“ව්‍යාජ HP නිෂ්පාදන නිසා පාරිභෝගිකයන්ටත් අපේ වෙළඳ නාමයටත් සිදුවන හානිය අපි හොඳින් දන්නවා. මෙබඳු ව්‍යාජ නිෂ්පාදනයන්ට එරෙහිව අප නිරන්තරයෙන් කටයුතු කරන්නේ පාරිභෝගිකයන්ගේ යහපත කෙරෙහි අප තුළ ඇති කැපවීම නිසා” HP හි මුද්‍රණ හා පුද්ගලික පද්ධති අංශයේ ලෝක සන්නාම ආරක්ෂණ හා ව්‍යාජ නිෂ්පාදන විරෝධී කටයුතු කළමනාකරු ඩේවිඩ් ලාමාස් මහතා පැවසීය.ව්‍යාජ නිෂ්පාදනයක් යනු සාමාන්‍යයෙන් පාරිභෝගිකයන් රැවටීමේ අමුණින්, නියම නිෂ්පාදනයකින් වෙන්කර හඳුනාගත නොහැකි හෝ එසේ කිරීමට අපහසු වන සේ සකසන ලද නිෂ්පාදනයකි. මුද්‍රණ උපාංග ව්‍යාජ වශයෙන් නිෂ්පාදනය කිරීම යටතට නීති විරෝධීව ව්‍යාජ HP ඇසුරුම්, ලේබල සහ ආරක්ෂක මුද්‍රා ආදිය නිෂ්පාදනය කිරීම ඇතුළත් වේ. සැබෑ HP නිෂ්පාදන ඇසුරුම්වලට බෙහෙවින් සමාන මේවා තුළ සාමාන්‍යයෙන් අඩු ප්‍රමිතියෙන් යුතු තීන්ත යොදාගෙන නැවත පුරවන ලද කාට්රීජ් හෝ ටෝනර් අසුරා අලෙවි කිරීමට මෙම ව්‍යාජ නිෂ්පාදන අලෙවිකරුවෝ කටයුතු කරති. සැබෑ HPනිෂ්පාදන යයි සිතා පාරිභෝගිකයෝ මේවා මිලදී ගනිති.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj13091512</link>
    <topic>කන්ස්ට්‍රක් 2013 ප්‍රදර්ශනයට ෂ්නයිඩර් ශ්‍රී ලංකා අනුග්‍රහය</topic>
    <author/>
    <content>කන්ස්ට්‍රක් 2013 ප්‍රදර්ශනයට ෂ්නයිඩර් ශ්‍රී ලංකා අනුග්‍රහය ෂ්නයිඩර් ඉලෙක්ට්‍රික් ලංකා සමාගමේ දේශීය කළමනාකරු, ප්‍රදීප් සයිකියා මහතා ශ්‍රී ලංකා ජාතික ඉදිකිරීම් සංගමයේ නිලධාරීන්ට ප්‍රධාන අනුග්‍රාහකත්ව චෙක්පත පිරිනැමු අවස්ථාව.ලොව ප්‍රමුඛතම බලශක්ති කළමනාකරණ සමාගම වන ෂ්නයිඩර් ඉලෙක්ට්‍රික් සමාගමට අනුබද්ධිත ෂ්නයිඩර් ඉලෙක්ට්‍රික් ලංකා සමාගම කන්ස්ට්‍රක් 2013 ප්‍රදර්ශනයට ප්‍රධාන අනුග්‍රහය ලබා දුන්නේය.2001 සිට ශ්‍රී ලංකාව තුළ ක්‍රියාත්මක වන ෂ්නයිඩර් ඉලෙක්ට්‍රික් ලංකා සමාගම දේශීය නිවාස හා ගොඩනැඟිලි ඉඳිකිරීම් ක්ෂේත්‍රයට විදුලිය බෙදාහැරීම, ආලෝක කළමනාකරණය, ගොඩනැඟිලි කළමනාකරණය, වීඩියෝ සුරක්ෂාව, ගොඩනැඟිලිවල ප්‍රවේශවීම් පාලනය කිරීම, බලශක්ති අධීක්ෂණය වැනි පහසුකම් සැපයීම තොරතුරු තාක්ෂණික පසුබිමක් යටතේ ව්‍යාපෘති රැසකට සාර්ථක දායකත්වයක් සපයන සමාගමකි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj13091513</link>
    <topic>වෘත්තීය පුහුණු අධිකාරියේ රූපලාවණ්‍ය උපදේශිකාවන්ට විදේශීය පුහුණු ශිෂ්‍යත්ව</topic>
    <author/>
    <content>වෘත්තීය පුහුණු අධිකාරියේ රූපලාවණ්‍ය උපදේශිකාවන්ට විදේශීය පුහුණු ශිෂ්‍යත්වරූපලාවණ්‍ය උපදේශිකාවන්ට විදේශ පුහුණුව සඳහා අනුග්‍රහය දැක්වීමේ අවබෝධතා ගිවිසුමට අස්සන් තැබීමෙන් අනතුරුව නේචර්ස් සීක්‍රට්ස් ආයතනයේ සභාපති / කළමනාකාර අධ්‍යක්ෂ සමන්ත කුමාරසිංහ සහ ශ්‍රී ලංකා වෘත්තීය පුහුණු අධිකාරියේ සභාපති කර්නල් දර්ශන රත්නායක යන මහත්වරු හුවමාරු කරගත් අවස්ථාව.නේචර්ස් සීක්‍රට්ස් නිෂ්පාදනය කරන නේචර්ස් බියුටි ක්‍රියේෂන්ස් ආයතනය සමාජ සත්කාරක වැඩසටහන් රැසකට අනුග්‍රහය දක්වමින් මෙරට සංවර්ධන ක්‍රියාවලියට දායක වී ඇත.එම සමාජ සත්කාරක වැඩසටහන්වල තවත් එක් පියවරක් ඉදිරියට තබමින් ශ්‍රී ලංකා වෘත්තීය පුහුණු අධිකාරිය විසින් නේචර්ස් සීක්‍රට්ස් ආයතනයෙන් කරනු ලැබු ඉල්ලීමක් අනුව, ශ්‍රී ලංකා වෘත්තීය පුහුණු අධිකාරියේ රූපලාවණ්‍ය උපදේශිකාවන්ගේ නිපුණතා සංවර්ධනය කිරීම සඳහා විදේශීය පුහුණු ශිෂ්‍යත්ව වැඩසටහනකට අනුග්‍රහය දැක්වීමට නේචර්ස් සීක්‍රට්ස් ආයතනය ඉදිරිපත් වෙයි.ඒ ශිෂ්‍යත්ව වැඩසටහන යටතේ ශ්‍රී ලංකා වෘත්තීය පුහුණු අධිකාරියේ රූපලාවණ්‍ය උපදේශිකාවන් 56 දෙනෙකු තායිලන්තයේ සුප්‍රකට උසස් රූපලාවණ්‍ය පුහුණු පාසලක් වන Chetawan Health School හි නැවතීමේ පහසුකම් සහිතව සියලු වියදම් සහිතව දින 7 ක නේවාසික පුහුණුවක් සඳහා පූර්ණ අනුග්‍රහය දැක්වීමට නේචර්ස් සීක්‍රට්ස් ආයතනය ඉදිරිපත් වී ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>15</day>
    </date>
    <link>http://www.silumina.lk/2013/09/15/_art.asp?fn=aj13091514</link>
    <topic>පිලිස්සුම් සඳහා ප්‍රතිකර්ම දැනුවත් කිරීමේ වැඩමුළුවට 3M අනුග්‍රාහකත්වය</topic>
    <author/>
    <content>පිලිස්සුම් සඳහා ප්‍රතිකර්ම දැනුවත් කිරීමේ වැඩමුළුවට 3M අනුග්‍රාහකත්වය3M Critical Chronic පිළියම් යෙදීමේ අංශය “පිළිස්සුම් සඳහා ප්‍රතිකර්ම කිරීමේ අවශ්‍යතාවය” යන්න මුල් කරකරගනිමින් පැවැත්වෙන සමුළුවේ එක් අංගයක් ලෙස සංවිධානය කරනු ලැබූ වැඩමුළුවක් සඳහා අනුග්‍රාහකත්වය දක්වයි. ශ්‍රී ලංකා ප්ලාස්ටික් සැත්කම් ශල්‍ය වෛද්‍යවරුන්ගේ සංගමය හා ශල්‍ය වෛද්‍ය විද්‍යාලය එක්ව වැඩමුළුව සංවිධානය කර තිබිණි.වැඩමුළුව සඳහා දිවයිනේ සෑම ප්‍රදේශයක්ම නියෝජනය කරමින් ජ්‍යෙෂ්ඨ ශල්‍ය උපදේශකයෝ සහ ජ්‍යෙෂ්ඨ නිලධාරීහු 100 දෙනෙක් පමණ සහභාගී වූහ. එහි ප්‍රධාන අරමුණ වන්නේ ආධුනික ශල්‍යවෛද්‍යවරුන් හා සෞඛ්‍ය කාර්ය මණ්ඩලය සාමාජිකයින් අනාගතයේ දී විශේෂඥ දැනුමින් යුත් පිරිසක් බවට පත් කිරීමයි. එහිදී පිලිස්සුම් තුවාල සඳහා ප්‍රතිකාර කිරීම හා වෙළුම් යෙදීම, සාත්තු සේවාවන් සැපයීම පිළිබඳව මෙන්ම එහිදී අවධානය යොමු කළ යුතු කරුණු පිළිබඳව ද දැනුවත් කිරීම් සිදු කෙරිනි. නවකයින්ට හා සෙසු නිලධාරීන්ට ජ්‍යෙෂ්ඨ ශල්‍ය වෛද්‍ය උපදේශකයින් සමඟ අත්දැකීම් බෙදා හදා ගනිමින් ඒ පිළිබඳ දැනුම වර්ධනය කර ගැනීමේ අවස්ථාවද උදාවිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309221</link>
    <topic>වහාම පිටවන්න!</topic>
    <author/>
    <content>සෞදි අරාබි රාජ්‍යය තුළ නීති විරෝධී ශ්‍රී ලාංකිකයන් නවදහසකට අධික පිරිසක් රැඳී සිටින බවත් ඔවුනට නැවත ශ්‍රී ලංකාවට පැමිණීම සඳහා ලබන නොවැම්බර් හතරවැනි දා දක්වා තවත් දින හතළිස් දෙකක සමා කාලයක් ලබාදී ඇති බවත් කියා සිටින වි‍දේශ රැකියා ප්‍රවර්ධන හා සුබසාධන අමාත්‍යාංශය එදිනට පෙර වහාම ශ්‍රී ලංකාවට පැමි‍ණෙන ලෙස ද නීති විරෝධී රැඳවියන්ගෙන් ඉල්ලා සිටී.එසේ නොවුවහොත් සෞදියේ ආගමන විගමන නීති උල්ලංඝනය කිරීම යටතේ වසර දෙකකට නොඅඩු සිරදඬුවමකට අමතරව රුපියල් තිස්ලක්ෂයක් වැනි අධික දඩ මුදලක් ගෙවීමට සිදුවන බැවින් මේ දඬුවම් නොලබා ශ්‍රී ලංකාවට පැමිණෙන ලෙස එරට නීති විරෝධීව රැඳී සිටින ශ්‍රී ලාංකිකයන්ගෙන් ඉල්ලා සිටිනු ලැබේ.නැවත පොදු සමා කාලයක් කුමන දිනක ලැබේදැයි කිව නොහැකි බැවින් අනවසර ආගමන විගමන නීතිරීති යටතේ දඬුවම් නොලබන ලෙස ද අමාත්‍යවරයා තවදුරටත් ඉල්ලා සිටී.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309222</link>
    <topic>සන්ධානයට විශිෂ්ට ජයක්</topic>
    <author>සුභාෂිණී ජයරත්න</author>
    <content>ජනමත සමීක්ෂණ කියයිසුභාෂිණී ජයරත්නසෙනසුරාදා පැවැති පළාත් සභා මැතිවරණයෙන් එක්සත් ජනතා නිදහස් සන්ධානය අතිවිශිෂ්ට ජයග්‍රහණයක් ලබා ගන්නා බව ප්‍රතිඵල පිටවීමට කළින් හෙළිකෙරුණු ජනමත සමීක්ෂණ වලින් හා බුද්ධි අංශ තොරතුරු වාර්තාවලින් පැවසිණි.වයඹ හා මධ්‍යම පළාත් දෙකෙන් සියයට 65 කට වැඩි විශිෂ්ට ජයග්‍රහණයක් සන්ධානයට ලැබෙන බව තමන් පැවැත්වූ සමීක්ෂණය අනුව හොඳින් ම පෙන්නුම් කරන බව කැලණිය විශ්ව විද්‍යාලයේ ජනසන්නිවේදන අංශයේ ප්‍රධානී මහාචාර්ය රෝහණ ලක්ෂ්මන් පියදාස මහතා  සිළුමිණට පැවසීය. මැතිවරණයේ අවසාන සති දෙකේ වයඹ, මධ්‍යම හා උතුරු පළාත්වල සෑම ආසනයක් ම නියෝජනය වන පරිදි පැවැත්වූ මෙම සමීක්ෂණයේ ප්‍රතිඵල අනුව උතුරේ ප්‍රතිඵලය බෙදුණු ප්‍රතිඵලයක් වන බව පෙන්වා දී තිබේ.උතුරේ බලය ද්‍රවිඩ සන්ධානය ලබා ගන්නා නමුත් එක්සත් ජනතා සන්ධානයට දකුණේ පක්ෂයක් කිසිදා ලබා නොගත් විශාල ඡන්ද ප්‍රමාණයක් ලැබෙන බවද එම සමීක්ෂණය හෙළි කරයි.දේශපාලන විචාරකයන් පෙන්වා දෙන්නේ සන්ධානය ලබන ජයග්‍රහණයට ප්‍රධාන හේතු දෙක වන්නේ මහින්ද රාජපක්ෂ ජනාධිපතිතුමා රටට ලබාදෙන විශිෂ්ට නායකත්වය හා රජය රටපුරා ක්‍රියාත්මක කර ඇති වේගවත් සංවර්ධන වැඩපිළිවෙළ බවය.කැලණිය විශ්ව විද්‍යාලයේ ජනසන්නිවේදන අංශය කරනු ලැබූ සමීක්ෂණයේදී ජනප්‍රිය නායකත්වය පිළිබඳව කරනු ලැබූ අදහස් විමසීමේදී ද මහින්ද රාජපක්ෂ ජනාධිපතිතුමාගේ නායකත්වය ජනප්‍රිය නායකත්වය ලෙස සියයට 70 ක් පිළිගෙන ඇත. විකල්ප නායකත්වයක් ගැන කතා කර ඇත්තේ සමීක්ෂණයට යොදා ගත් පිරිසෙන් සියයට 10 කටත් අඩු ප්‍රමාණයකි.මේ සමීක්ෂණයේ සංවර්ධන ගැටලු ලෙස දූෂණය, වංචාව, අකාර්යක්ෂමතාවය, නිලධාරිවාදය, ඉහළ යන බඩු මිල හා අධ්‍යාපන ගැටලු හඳුනා ගත් බව ද මහාචාර්යවරයා කියා සිටියේය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309223</link>
    <topic>පොදු රද සමුළුව රටට ශක්තියක්</topic>
    <author>දයා ඩී. ෆොන්සේකා</author>
    <content>හසන් මවුලානා පූජකතුමාදයා ඩී. ෆොන්සේකාපොදුරාජ්‍ය මණ්ඩල රාජ්‍ය නායකයන් ගේ සමුළුව ශ්‍රී ලංකාවේ පැවැත්වීම අප රට තුළ සංවර්ධනයට රුකුළක් බවත් යුද්ධය නිමා කොට සාමය ලබාදී රට සංවර්ධනය කරන අප ජනාධිපතිතුමාගේ ඉදිරි ගමනට සහයෝගයක් බවත් ජනාධිපති තුමාගේ මුස්ලිම් ආගමික උපදේශන අල්හාජ් ආචාර්ය සෙයියද් හසන් මවුලානා පූජකතුමා ‘සිළුමිණ’ ට පැවසීය.මේ සමුළුවට අප රටට ආදරය කරන සියලුම ජාතීන් ගේ ප්‍රශංසාව දිය යුතුයි. මෙය සාර්ථකව කරගෙන යාමට සියලු දෙනාම ධෛර්යය දිය යුතුයැයි හසන් මවුලානා පූජකතුමා කියයි. අප ලැබූ යුද ජයග්‍රහණයෙන් පසු ආර්ථිකය සංවර්ධනය කිරීමට මෙය හොඳම අවස්ථාවක්. අපි ලෝක සිතියමේ පුංචි තිතක් වැනි රටක් වුණත් අපට හඬක් ශක්තියක් ඇති බව පෙන්වීමට මෙන් ම ලොවට ආදර්ශයක් ලබාදීමටත් පොදු රද සමුළුව....මෙය හොඳම අවස්ථාවක්. එනිසා ඒවා කඩාකප්පල් නොකර ජාති ‍ෙභ්ද නො අවුස්සා, බටහිර විවිධ කුමන්ත්‍රණවලට හසු නොවී ජනතාව ක්‍රියා කළ යුතුයි. ජාතීන් අතර භේද ඇති කිරීමට ඉඩ නොදිය යුතු යැයි පූජකතුමා තවදුරටත් පැවසීය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309224</link>
    <topic>අනුරපුරෙන් කොළඹට පැය 15 කට දුම්රියක් නෑ</topic>
    <author>තාරක වික්‍රමසේකර</author>
    <content>තාරක වික්‍රමසේකරඋතුරු මාර්ගයේ දුම්රිය කාල සටහන් සංශෝධන වලින් අනුරාධපුරයේ සිට කොළඹ දක්වා ගමන් ගන්නා මඟීන්ට පැය 15 කට අධික කාලයක් දුම්රියක් නොමැති වීම සම්බන්ධයෙන් උතුරු මැද පළාතේ මහා සංඝරත්නයේ බෞද්ධ සංවිධාන හා දේශපාලන නියෝජිතයන් විසින් මහින්ද රාජපක්ෂ ජනාධිපතිතුමා දැනුවත් කිරීමට පියවර ගනිමින් සිටී.කිළිනොච්චිය දක්වා උතුරු මාර්ගයේ දුම්රිය සේවය දීර්ඝ කිරීම ජාතික සමඟිය වඩවන්නක් වුව ද පෙරවරු 9.30 ට හා පස්වරු 2.35 ට කොළඹ දක්වා පැමිණි දුම්රිය දෙකම අවලංගු කර ඇති අතර පෙරවරු 8.25 න් පසු රාත්‍රි 11.30 වන තුරු ම පැය 15 කට අධික කාලයක් කොළඹට පැමිණීමට සාමාන්‍ය දුම්රියක් නොමැති බව රුවන්වැලි මහ සෑ විහාරාධිකාරි පල්ලේගම හේමරතන හිමියෝ සිළුමිණ ට කීහ.මේ නිසා අනුරාධපුර වන්දනාවේ යන වන්දනාකරුවන් දැඩි අපහසුතාවකට පත්ව ඇති බවත් මෙම තත්ත්වය තුළ අනවශ්‍ය ගැටලු නිර්මාණය විය හැකි බවත් පැවසූ උන්වහන්සේ මේ සම්බන්ධව වගකිව යුත්තන් වහාම පියවර ගත යුතු යැයි ද පැවසූහ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309225</link>
    <topic>මනාප හෙට</topic>
    <author/>
    <content>වයඹ, උතුර සහ මධ්‍යම පළාත් සභා මැතිවරණයේ මනාප ප්‍රතිඵල සියල්ල හෙට (23) නිකුත් කොට අවසන් කිරීමට හැකිවෙතියි මැතිවරණ කොමසාරිස් මහින්ද දේශප්‍රිය මහතා අපේක්ෂා කරයි. ඡන්ද ප්‍රතිඵල ලබාදීම පිළිබඳ මාධ්‍යයට අදහස් දැක්වූ මැතිවරණ කොමසාරිස්වරයා වැඩිදුරටත් පැවැසුයේ ඉරිදා උදෑසන 6 වන විට සියලුම ඡන්ද ප්‍රතිඵල නිකුත් කිරීමට හැකියාව පවතින බවයි.මැතිවරණ ඉතිහාසයේ ප්‍රථම වරට මෙවර දැව ඡන්ද පෙට්ටි වෙනුවට විනිවිද පෙනෙන ප්ලාස්ටික් ඡන්ද පෙට්ටි යොදා ගැනුණු අතර මෙසේ ප්ලාස්ටික් ඡන්ද පෙට්ටි යොදා ගැනුණේ අත්හදා බැලීමක් වශයෙන් බවත් මැතිවරණ කොමසාරිස්වරයා පවසයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309226</link>
    <topic>වැස්ස දිගටම</topic>
    <author>නිහාල් පී.අබේසිංහ</author>
    <content>නිහාල් පී.අබේසිංහඉදිරි දිනවලදී ද වර්ෂාව තරමක් පැවතීමට ඉඩ ඇතැයි කාලගුණ විද්‍යා දෙපාර්තමේන්තුව පවසයි. ඉදිරි ඔක්තෝබර් මාසය ආරම්භයේ අන්තර් මෝසම් වැස්ස ඇතිවීමට ඉඩ ඇති බවත් කාලගුණ විද්‍යා දෙපාර්තමේන්තුව පෙන්වා දෙයි.කෙසේ වුවත් මේ දිනවල පවතින වැස්ස සමඟ අකුණු අනතුරු ද නායයෑම් ද ඇතිවීමට ඉඩ ඇති බව ද කාලගුණ විද්‍යා අධ්‍යක්ෂ ජනරාල් එස්.එම්.කාරියවසම් මහතා පවසයි.පසුගිය දිනවල වැස්ස ඇතිවුණේ නිරිත දිග මෝසමේ අවසන් කාලය නිසා බව ද ඔහු පෙන්වා දෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309227</link>
    <topic>කසුරිට උසස්වීමක්</topic>
    <author/>
    <content>වසර අටකට ආසන්න කාලයක් ‘සිළුමිණ’ ප්‍රධාන කර්තෘ ලෙස සේවය කළ ජ්‍යෙෂ්ඨ මාධ්‍යවේදී, ගත් කතුවර, ගීත රචක කරුණාදාස සූරියආරච්චි මහතා කර්තෘ මණ්ඩල උපදේශකවරයකු ලෙස උසස් කර ඇත.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309228</link>
    <topic>අන්තර්ජාතික බෞද්ධ උලෙළක් 25 සිට</topic>
    <author>රමණී සුබසිංහ</author>
    <content>රමණී සුබසිංහලොව පුර‍ා රටවල් 64 ක බෞද්ධ නියෝජිතයන් සහභාගි වන බෞද්ධ සංස්කෘති‍ය හා ජාත්‍යන්තර සම්මුතිය පිළිබඳ දෙවන ආසියානු උලෙළ බදාදා (25) පස්වරු 7.30 ට අග්‍රාමාත්‍ය ආචාර්ය දි.මු. ජයරත්න මහතාගේ ප්‍රධානත්වයෙන් හා ලොව පුරා බෞද්ධ නායකයන් රැසකගේ සහභාගිත්වයෙන් පල්ලෙකැලේ ශ්‍රී ලංකා ජාත්‍යන්තර බෞද්ධ මධ්‍යස්ථානයේදී පැවැත්වෙයි.ලබන 27 දා දක්වා තෙදිනක් පැවැත්වෙන මෙම සංස්කෘතික උලෙළ ලොව පුරා ‍රටවල් 47 ක බෞද්ධ සාමාජිකත්වයන්ගෙන් සැදුම්ලත් බෞද්ධ සංස්කෘතික හුවමාරු සංවිධානය මඟින් සංවිධානය කෙරෙන අතර ඒ සඳහා විවිධ රටවලින් බෞද්ධ නියෝජිතයන් 580 ක් පමණ සහභාගි වනු ඇත. වියට්නාමය, කාම්බෝජය, බුරුමය, ලාඕසය, තායිලන්තය ආදී රටවල ප්‍රධාන බෞද්ධ නායක ස්වාමීන් වහන්සේ ද මෙම උලෙළට සහභාගි වීමට නියමිත ය.ලංකාව ඇතුළු ඒ ඒ බෞද්ධ රටවලට ආවේණික බෞද්ධ සංස්කෘතිකාංග රැසකින් මෙම උලෙළ විචිත්‍රවත්වන අතර බෞද්ධ සංස්කෘතිය පදනම් කරගත් ප්‍රදර්ශන හා සම්මන්ත්‍රණ ද පැවැත්වීමට කටයුතු යොදා ඇත.බෞද්ධ සංස්කෘතියේ දියුණුව හා ලෝක සාමය ප්‍රාර්ථනා කිරීමේ මූලික අරමුණින් මෙම දෙවැනි ආසියානු බෞද්ධ සංස්කෘතික උලෙළ පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa1309229</link>
    <topic>උසස් පෙළ III අදියරේ ඇගැයීම් 25 සිට</topic>
    <author/>
    <content>අ.පො.ස. (උසස් පෙළ) විභාගයේ III අදියරේ ඇගැයීම් කටයුතු මේ මස 25 දා ආරම්භ වීමට නියමිත බව විභාග දෙපාර්තමේන්තුව පවසයි. එම ඇගැයීම් කටයුතු සිදුකිරීමට යෝජිත පාසල් කිහිපයක් සම්පූර්ණයෙන්ම වසා දමනු ලබන අතර තවත් පාසල් කිහිපයක් කොටස් වශයෙන් පහත සඳහන් කාලසීමාව තුළ වසා දැමේ.සැප්තැම්බර් 25 දා සිට ඔක්තෝබර් 06 වැනිදා දක්වා උසස් පෙළ ඇගැයීම් සඳහා කුරුණෑගල ලක්දාස් මහා විද්‍යාලයත්, සැප්තැම්බර් 25 සිට ඔක්තෝබර් 08 වැනිදා දක්වා ඇගැයීම් කටයුතු සඳහා කොළඹ නාලන්දා විද්‍යාලයත්, මහනුවර පුෂ්පදාන බාලිකා විද්‍යාලයත් වසා දැමීම සිදුකෙරෙයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa13092210</link>
    <topic>ආරක්ෂාව සතියක් පුරා</topic>
    <author/>
    <content>උතුරු, මධ්‍යම හා වයඹ පළාත්වල පළාත් සභා මැතිවරණ නිමාවීමෙන් පසුව ද සතියක් පුරා ආරක්ෂක කටයුතු තරකර ඇති බව පොලිස් මාධ්‍ය ප්‍රකාශක බුද්ධික සිරිවර්ධන මහතා පවසයි.මීට අමතරව ජංගම මුර සේවා හා මාර්ග බාධක ද ක්‍රියාත්මක වන බව පැවසූ සිරිවර්ධන මහතා මැතිවරණ නීති අනුව මැතිවරණයෙන් පසු පෙළපාළි හා රැස්වීම් තහනම් නිසා ඊට අනුව කටයුතු කරන මෙන් ඔහු ඉල්ලීමක් කරයි.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=aa13092211</link>
    <topic>ලේ දන්දීමේ පිංකම 22 දා විලේගොඩදී</topic>
    <author/>
    <content>අප අතරින් වියෝ වූ මිතුරන්ට පිං පිණිස කළුතර උතුර විලේගොඩ මිතුරු කැල විසින් ප්‍රථම වරට පවත්වනු ලබන ලේ දන්දී‍ෙම් පිංකම සැප්තැම්බර් මස 22 වැනි ඉරු දින පෙ.ව. 9.00 සිට විලේගොඩ ශ්‍රී පුෂ්පාරාම විහාරස්ථානයේ දී පැවැත්වේ.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=ab1309221</link>
    <topic>මැතිවරණයෙන් පසු දේශපාලනය අප හිතන තරම් සරල නෑ</topic>
    <author>ඉන්දික ජයරත්න</author>
    <content>උතුර, මධ්‍යම හා වයඹ පළාත් සභා ඡන්ද විමසීම ඊයේ (සැප්තැම්බර් 21 වැනිදා) පැවැත්විණි. මේ මොහොතේ ඡන්ද ප්‍රතිඵල ගැන පුළුල් විවරණයක් කළ නොහැකි වුව ඡන්ද විමසීමට අදාළ කාල පරාසය තුළ සිදුවූ සිද්ධීන් හා හෙටින් පසු පිහිටුවන නව පළාත් සභාවල කාර්යභාරය පිළිබඳ විමසා බැලීම ඉතා වැදගත් ය.1987 ඉන්දු - ලංකා ගිවිසුම පළාත් සභා ක්‍රමය ශ්‍රී ලංකාවේ ස්ථාපිත වීමට බලපෑ වස්තු බීජයයි. 13 වන ආණ්ඩුක්‍රම සංශෝධනය යටතේ පළාත් සභා ක්‍රමය ශ්‍රී ලංකාවේ ස්ථාපිත විය. පළාත් සභා ආකෘතිය ශ්‍රී ලංකාවට හඳුන්වා දී වසර 25 ක් ගෙවී ගොස් තිබේ. ඉන්දු - ලංකා ගිවිසුමේ වගන්තියක් පරිදි නැ‍ෙඟනහිර පළාත උතුරු පළාතට ඒකාබද්ධ වූයේ ය.ඒකාබද්ධ කරන ලද උතුරු සහ නැ‍ඟෙනහිර පළාත් සභාවට මහජන නියෝජිතයන් පත් කර ගැනීමේ ඡන්ද විමසීම 1988 වසරේදී පැවැත්විණි. ඉන්දු - ලංකා ගිවිසුම ගැටුමට මුල් වූ උතුරු පළාත පදනම් කොට බිහිවූ අතර එම පළාතට දේශපාලන විසඳුමක් ලෙස පළාත් සභා ක්‍රමය මුල් වටයේදී යෝජනා විය. එහෙත් ගිවිසුමට මුල් වූ ජේ.ආර්. ජයවර්ධන ජනාධිපතිවරයා පළාත් සභා ක්‍රමය සමස්ත ශ්‍රී ලංකාවටම ආදේශ කළේ ය.පූර්ව ප්‍රචාරක අවධියඋතුරු පළාත හැර දිවයිනේ සෙසු පළාත්වලට 1988 සිට විටින් විට මහජන නියෝජිතයින් තෝරා පත් කර ගනු ලැබූ අතර උතුරු පළාත් සභාවට ඉතිහාසයේ ප්‍රථම වතාවට මහජන නියෝජිතයන් තෝරා ගැනීමට පියවර ගෙන තිබුණි.උතුරු පළාත් ඡන්ද ප්‍රතිඵලය පිළිබද ජාතික මෙන් ම ජාත්‍යන්තරව ද අවධානය යොමුවී තිබේ. උතුරු පළාත් සභා ඡන්ද විමසීමේ පූර්ව ප්‍රචාරක අවදියේ දී පැහැදිලි තරගයක් එක්සත් ජනතා නිදහස් සන්ධානය හා දෙමළ ජාතික සන්ධානය අතර පැවැතිණි.දෙමළ ජාතික සන්ධානය යනුවෙන් මැතිවරණ කොමසාරිස්වරයා පිළිගත් දේශපාලන පක්ෂයක් ඡන්ද විමසීමට ඉදිරිපත්ව නොසිටීම ද මෙහි ඇති තවත් විශේෂත්වයකි‍. දෙමළ ජාතික සන්ධානය යනු දෙමළ දේශපාලන පක්ෂ කිහිපයක එකතුවක් පමණි. එහි නායකයා ලෙස ආර්. සම්බන්ධන් මහතා කටයුතු කරයි. සැබෑ ලෙසම උතුරු පළාත් සභා ඡන්ද විමසීමට ඉදිරිපත් වූයේ ඉලංකෛ තමිල් අරසු කච්චි හෙවත් ලංකා දෙමළ රාජ්‍ය පක්ෂයයි. ‘ගෙය’ එම පක්ෂයේ ඡන්ද ලකුණ වූ අතර පක්ෂයේ ලේකම්වරයා ලෙස මැතිවරණ කොමසාරිස්වරයාගේ ලේඛනවල සටහන්ව ඇත්තේ අංක 30 මාටින් පාර, යාපනය යන ලිපිනයේ සිටින මාවයි එස්. සේනාධිරාජා මහතායි.උතුරේ ඡන්ද විමසීමඋතුරු පළාත් සභා ඡන්ද විමසීමේ පූර්ව ප්‍රචාරක අවදිය දෙස් විදෙස් මාධ්‍යවලට නිරතුරු ප්‍රවෘත්ති ජනනය කළේ ය. උතුරේ ජනතාවගේ දේශපාලන අයිතීන් සහ උතුරේ සාම්ප්‍රදායික දෙමළ නිජබිම පිළිබඳ කථා කළ දෙමළ ජාතික සන්ධානය උතුරේ ප්‍රධාන අමාත්‍ය අපේක්ෂක ධූරයට දකුණේ සිංහල ප්‍රභූවරුන්ට ඥාති සම්බන්ධයක් ඇති දෙමළ ප්‍රභූවරයෙකු වන හිටපු ශ්‍රේෂ්ඨාධිකරණ විනිසුරු විග්නේෂ්වරන් මහතා ‍නම් කිරීම ද තවත් විශේෂත්වයකි.උතුරු පළාත් සභා ඡන්ද විමසීමේ ප්‍රචාරක රුස්වීම්වලදී දෙමළ ජාතික සන්ධානය නම් වූ කඩතුරාවට මුවා වී ලංකා දෙමළ රාජ්‍ය පක්ෂය අතිදැවැන්ත ලෙස වාර්ගිකත්වය ඉස්මතු කළ බව ප්‍රසිද්ධ රහසකි. තිස් වසරක බෙදුම්වාදී කොටි ත්‍රස්තවාදය පරාජය කොට දිනා ගත් නිදහස සහ ගොඩ නඟාගත් සාමය යළි ආපසු හැරවීමට දෙමළ ජාතික සන්ධානයේ ප්‍රචාරක ව්‍යාපාරය කෙතරම් බලපා තිබේ'දැයි ඉදිරියේදී ඉතා පුළුල්ව විමර්ශනය කළ යුතු ය.අද සම්බන්ධන්ගේ නායකත්වයෙන් යුතු දෙමළ ජාතික සන්ධානය ජාතිවාදය සහ බෙදුම්වාදී මතවාදය උපරිමයෙන් උතුරේ පතුරවාලීමට කටයුතු කළේ යම්සේ ද? ඒ ආකාරයෙන් ම ගැටුම්වලට පූර්ව අවදියේදී පොන්නම්බලම්, චෙල්වනායගම්, අමිර්තලිංගම් ආදී දෙමළ ප්‍රභූ නායකයින් ද සිය ඡන්ද ගොඩ වැඩි කර ගැනීමට මේ ආකාරයෙන් ම ජාතිවාදී සහ බෙදුම්වාදී මතවාදය පතුරවාලීමට කටයුතු කර ඇත.70 දශකයේ මැද භාගයේ ඇරඹි සන්නද්ධ ව්‍යාපාරය, මතවාදීව දිනා ගැනීමට උත්සාහ කළ වෙනම රාජ්‍යය, අනතුරුව ආයුධ බලයෙන් දිනා ගැනීමට උත්සාහ කළේ ය. එහෙත් මානුෂීය මෙහෙයුම් බෙදුම්වාදී සන්නද්ධ අරගලය පරාජය කිරීමෙන් පසු ඔවුන්ගේ සන්නද්ධ ක්‍රියාවලිය නිහඬ විය. දැන් නැවතත් 70 දසකයට පෙර පැවැති පරිදි මතවාදී අරගලය හිස ඔසවා තිබේ. අද වෙන ම රාජ්‍යය අරගලය මතවාදී ස්වරූපයෙන් දිනා ගැනීමට බෙදුම්වාදී ව්‍යාපාරය උපායමාර්ග සවිබල ගැන්වූ ස්වරූපයක් පෙන්නුම් කරයි.ජාතික මෙන් ම අන්තර්ජාතිකව ද බෙදුම්වාදී ව්‍යාපාරයන්හි ඇත්තේ ඒකාබද්ධතාවකි. ඇතැම් බටහිර මෙන් ම ඇතැම් යුරෝපීය රටවල කේන්ද්‍රගත වූ අන්තර්ජාතික ඊළාම් බලවේග අද ගෝලීය වශයෙන් බෙදුම්වාදී මතවාදය ප්‍රචලිත කරමින් සිටී. සම්බන්ධන් ඇතුළු ඔහුගේ නායකත්වයෙන් යුතු දෙමළ ජාතික සන්ධානය ද ජාතිකව මෙන් ම අන්තර්ජාතිකව මතු කරන ‍මතවාදය නම් බෙදුම්වාදයයි. මේ මොහොතේ දී ඡන්ද ව්‍යාපාර ඔස්සේ ද ‍ඔවුන් තහවුරු කිරීමට වෙර දරමින් සිටින්නේ තම බෙදුම්වාදී මතවාදයයි.උතුරු පළාත් සභා ඡන්ද විමසීමේ ප්‍රතිඵලය කුමක් වුවත් නොබෙදුණු ඒකීය ශ්‍රී ලංකාවක් තුළ සියලු ජාතීන්ගේ අයිතීන් සහ සමානතා ආරක්ෂා කිරීම සියලු පාර්ශ්වයන්ගේ වගකීමයි. තිස් වසරක බෙදුම්වාදී කොටි ත්‍රස්තවාදය සමස්ත ශ්‍රී ලංකාවටම භීතියක් අත්කර දුන්නේ ය. ත්‍රස්තවාද‍ය පරාජය කොට සිවු වසරක් ගත වන විට උතුරු පළාතේ පරිවර්තනීය භෞතික සංවර්ධනය උදෙසා පමණක් රජය රුපියල් බිලියන තුනකට වැඩි මුදලක් ආයෝජනය කර ඇත‍.දුම්රිය සංවර්ධනයදකුණු දුම්රිය මාර්ගය තවමත් මාතරට පමණක් සීමා වී තිබියදී කොටි ත්‍රස්තවාදීන් විනාශ කළ උතුරු දුම්රිය මාර්ගය කිළිනොච්චිය දක්වා දීර්ඝ කිරීමට රජය කටයුතු කළේ ය. ලබන වසරේ අග භාගය වනවිට කිළිනොච්චියේ සිට කන්කසන්තුරය ගමනාන්තය දක්වා උතුරු දුම්රිය මාර්ගය පිළිසකර කිරීම රජයේ අරමුණයි. ජාතික විදුලිබල පද්ධතියෙන් ඒකාලෝක වූ උතුර ත්‍රස්තවාදය හේතුවෙන් අඳුරේ පසු විය. වසර 25 කට පසු ජාතික විදුලිබල පද්ධතිය යළි උතුරට විදුලි ආලෝකය ගෙන දී තිබේ.උතුර සහ දකුණ යළි වෙන් විය නොහැකි පරිදි ජාතික සංවර්ධනයෙන් ඒකාබද්ධ වීම ජාතීන් අතර සමඟිය සහ සංහිඳියාව වැඩි දියුණු කරන තැනකට ඔසවා තැබීම බිම් මට්ටමේ සිට ජාතික තලය දක්වා වූ දේශපාලන බලඅධිකාරීන්ගේ ප්‍රබල වගකීමකි. එහිදී පත්වන උතුර පළාත් සභාවේ කාර්ය භාරය වන්නේ ද, ප්‍රතිපත්තිමය එකඟතාව කුමක් වුවත් උතුර හා දකුණ යා කරන සංවර්ධන කාර්යයන්ට මෙන් ම ජාතික සමඟිය හා සංහිඳියාව උදෙසා සිය දායකත්වය ලබාදීමයි.‍උතුරු පළාතට තේරී පත්වන පළාත් සභාව කාගේ වුව ඔවුන්ගේ වගකීම වන්නේ යළි උතුර සහ දකුණ කවර ස්වරූපයකින්වත් වෙන් කිරීම නො වේ. වසර 30 ක් කොටි ත්‍රස්තවාදය විසින් රට බෙදා වෙන්කර තිබුණි. මානුෂීය මෙහෙයුම් බෙදුම්වාදයේ නග්න මුහුණුවර අහෝසි කළේ ය. මතවාදමය ස්වරූපයෙන් ඉස්මතු වීමට ප්‍රයත්න දරන බෙදුම්වාදයේ කුරිරු මුහුණුවරට යළි ඉඩකඩ ලබා නොදීම උතුරේ මෙන් ම දකුණේ ද සාමය අපේක්ෂා කරන සියලු පාර්ශ්වකරුවන්ගේ වගකීම විය යුතු ය.උතුරේ ජනතාව ලබා දුන් තීන්දුව කුමක් වුව එම තීන්දුව ජනතාවගේ යහපත සහ හිතසුව පිණිස ආදේශ කර ගැනීම වගකිව යුතු පරිණත දේශපාලන නායකත්වයේ කාර්යභාරය වන්නේ ය. දෙමළු මරා උන්ගේ සමෙන් සපත්තු මැසිය යුතු බව දකුණේ ජාතිකවාදී නායකයකු වූ කේ.එම්.පී. රාජරත්න එදා ප්‍රකාශ කළේ ය. 1977 මහා මැතිවරණ සමයේ අමිර්තලිංගම් මහතාගේ බිරිය ප්‍රකාශ කළේ සිංහලුන් මරා උන්ගේ සමෙන් සපත්තු මැසිය යුතු බවයි.මේ ලේ රත් කරවන ප්‍රකාශ සිංහල සහ දෙමළ ජාතිවාදී බලවේගවලට ඡන්ද ගොඩ වැඩි කර ගැනීමට ජනප්‍රිය සටන් පාඨ වුව එහි අනිටු ප්‍රතිවිපාකය ව‍ූයේ උතුරේ සහ දකුණේ මිල කළ නොහැකි මිනිස් ජීවිත සහ අතිවිශාල ජාතික දේපළ ප්‍රමාණයක් රටට අහිමි කරන ත්‍රස්තවාදය හිස එසවීමයි. අතීතයේ උගත් පාඩම් අමතක කොට යළිත් රට අගාදයකට තල්ලු නොකිරීම උතුරේ මෙන් ම දකුණේ ද අත්දැකීම්වලින් පිරිපුන් ජ්‍යෙෂ්ඨ දේශපාලනඥයන්ගේ වගකීම විය යුතු ය.ලාංකේය දේශපාලන සංස්කෘතියලාංකේය දේශපාලන සංස්කෘතියට උතුරු පළාත් සභාව පූර්වාදර්ශ පළාත් සභාවක් කිරීම එහි බලය හිමි කරගන්නා පාර්ශවය කවුරුන් වුවත් ඔවුන්ගේ වගකීම විය යුතු ය. උතුරු පළාත් සභාවේ බලය දෙමළ ජාතික සන්ධානය දිනා ගතහොත් එය මධ්‍යම ආණ්ඩුව සමඟ ගැටුමකට මග හෙළි කරන උපකරණයක් කර නොගැනීම ඔවුන්ගේ කාර්යභාරයයි. ගැටුම්වලින් පසු ගෙවී ගිය සිවු වසරක කාලය තුළ අති දැවැන්ත සංවර්ධනයක් උතුරට ළඟා කර දුන්නේ වත්මන් එක්සත් ජනතා නිදහස් සන්ධාන ආණ්ඩුවයි.සැබෑ ලෙසම නිදහසින් පසු උතුරට වැඩිම සේවාවක් ඉටු කළ ආණ්ඩුව වන්නේ ද එක්සත් ජනතා නිදහස් සන්ධාන ආණ්ඩුවයි. ඒ පිළිබඳ කෘතවේදීත්වය උතුරේ ජනතාව ආණ්ඩුව වෙත පළ කර තිබුණහොත් ආණ්ඩුව ඊළඟ ගමන උතුරෙන් ඇරඹිය යුත්තේ එහි සියලු ප්‍රතිවාදී කණ්ඩායම් තමන් වෙත දිනා ගැනීමේ පුළුල් වැඩපිළිවෙළක් සහ අරමුණක් මුල් කර ගනිමින් ය.වයඹ සහ මධ්‍යම ඡන්ද විමසුම ගැන ද යම් සටහනක් ඉදිරිපත් කිරීම වැදගත් වේ. වයඹ සහ මධ්‍යම පළාත් සභා ඡන්ද විමසීමේදී එක්ත් ජාතික පක්ෂය සහ ජනතා විමුක්ති පෙරමුණ වෙතින් කිසිදු තරගයක් එක්සත් ජනතා නිදහස් සන්ධානයට නොතිබිණි.තරගයක් පැවතුණේ සන්ධානයේ ම අපේක්ෂකයන් සහ ආධාරකරුවන් අතර පමණි. රටක ප්‍රජාතන්ත්‍රවාදී දේශපාලන ගමන්මග සවිබල ගැන්වීමට ශක්තිමත් ආණ්ඩුවක් මෙන් ම ප්‍රබල විපක්ෂයක් ද පැවතිය යුතු ය. එහෙත් ප්‍රබල විපක්ෂයක් උදෙසා එක්සත් ජාතික පක්ෂය සහ ජනතා විමුක්ති පෙරමුණ සිය කාර්යභාරයක් වයඹ සහ මධ්‍යම පළාත් සභා ඡන්ද විමසීමේ පූර්ව ප්‍රචාරක අවදියේදී ඉටු කළ බවක් පෙනෙන්නට නොතිබුණි.මධ්‍යම සහ වයඹ ඡන්ද විමසීමේදී ආණ්ඩුවේ ජයග්‍රහණය පිළිබඳ අවිශ්වාසයක් නොමැත. බොහෝ දෙනා තුළ කුතුහලය ඇත්තේ වයඹ සහ මධ්‍යම පළාත් සභාවලින් වැඩිම මනාප ගන්නා ‍අපෙක්ෂකයා කවුරුන්ද යන්න ගැන පමණි.මෑතකාලීනව පළාත් සහ ප්‍රාදේශීය දේශපාලනඥයන් කටයුතු කරන ආකාරය සහ ඔවුන්ගේ චර්යාවිධි පිළිබඳ පොදු මහජනතාව යම් අප්‍රසාදයකින් පසුවන බව පෙනෙන්නට තිබේ. විශේෂයෙන් ම බලය ඉක්මවා අයුතු බලයක් ආරූඪ කර ගැනීමට පළාත් සහ ප්‍රාදේශීය දේශපාලනඥයන් කටයුතු කළ බවට වූ තොරතුරු මාධ්‍ය විසින් අනාවරණය කර තිබේ. පළාත් සහ ප්‍රාදේශීය දේශපාලනඥයා මහජනතාවට ඉතා සමීප දේශපාලන ප්‍රපංචයකි. එහෙත් ‍බිම් මට්ටමේ දේශපාලනය මේ ආකාරයට කුණුවීම ජාතික දේශපාලන දේහයේ තිරසර පැවැත්මට සුබදායක සාධකයක් නො වේ.මනාප පොරයපළාත් සභා ඡන්ද විමසීමේ ප‍ූර්ව ප්‍රචාරක අවදියේ අතිශය දරුණු සහ බිහිසුණු ප්‍රචණ්ඩ ක්‍රියා සිදු නොවුණත් මනාප පොරයට එකම පක්ෂයේ අපේක්ෂකයන් අඩදබර කර ගැනීමේ සිද්ධීන් බොහොමයක් වාර්තා වූයේ ය. පළාත් සභා නියෝජිතයෙකු වශයෙන් පත්වීමට අපේක්ෂකයන් බොහෝ පිරිසක් ආයෝජනය කළ මුදල් ප්‍රමාණය සුළුපටු නොවන බව ද ප්‍රසිද්ධ රහසකි‍.පළාත් සභාවක ඇත්තේ එක් ප්‍රධාන අමාත්‍යවරයා හෝ සෙසු අමාත්‍යවරයෙකු හෝ වශයෙන් පත්වීමේ අවකාශය හිමි නොවේ. එසේ තිබියදී මෙතරම් තරගයක් ලබා දෙන්නේ මන්ද? යන්න ද ගැටලුසහගත ය. කෙසේ වුව පළාත් මට්ටමේ සහ ප්‍රාදේශීය මට්ටමේ දේශපාලන ප්‍රවාහය පිරිපහදු කරන නව දේශපාලන සංස්කෘතියක් හඳුන්වාදීමේ අවශ්‍යතාව ද මේ පළාත් සභා ඡන්ද විමසීම යළිත් තහවුරු කර ඇත.තමන්ගේ ප්‍රතිපත්තිය සහ කාර්ය භාරයට වඩා සන්ධානයේ ඇතැම් අපේක්ෂකයන් මහින්ද රාජපක්ෂ ජනාධිපතිතුමාගේ ප්‍රතිරූපයට මුවා වී තම මනාප ප්‍රමාණය වැඩි කර ගැනීමට උත්සාහ කළ බවක් පෙනෙන්නට තිබිණි. මහින්ද රාජපක්ෂ ජනාධිපතිවරයා පිළිබඳ රටේ පොදු මහජනතාවට ඇත්තේ අකලංක විශ්වාසයකි. 2005 පළමු ජනවරම ත්‍රස්තවාදය පරාජය කොට ජාතියේ නිදහස වඩා අර්ථවත් කිරීමට එතුමා ක්‍රියා කළේ ය. 2010 දී මේ රටේ ජනතාව 19 ලක්ෂයකට අධික වැඩි ඡන්ද ප්‍රමාණයකින් ජනවරමක් එතුමාට ලබා දුන්නේ ත්‍රස්තවාදය පරාජය කොට මවුබිමේ නිදහස අර්ථවත් කිරීම පිළිබඳ වූ කෘතවේදීත්වය වෙනුවෙනි.වර්තමාන දේශපාලන පරිසරයබිම් මට්ටමේ ඇතැම් ප්‍රාදේශීය දේශපාලනඥයන්ගේ ක්‍රියා කලාපය රටේ ජාතික දේශපාලන නායකත්වයට ද නිගරුවකි‍. එම සියලු තත්ත්වයන් තුළ ඔවුන් තම ප්‍රතිරූපය ජනාධිපතිතුමාගේ ජන ප්‍රසාදයට මුවා වී ගොඩනගා ගැනීමට උත්සාහ කරයි නම් එමගින් තහවුරු‍ කෙරෙන්නේ එකී දේශපාලනඥයන් ගේ හිස් බවයි. එබැවින් වර්තමාන දේශපාලන පරිසරය ද දැඩි පිරිපහදුවකට ලක් කිරීමේ අවශ්‍යතාව ඉස්මතු වී තිබේ.ජාතික දේශපාලන තලයට දේශපාලනඥයන් පුහුණු කරන ආයතන ලෙස පළාත් සභාවත් පළාත් පාලන ආයතනයත් පවතී. එහෙත් බිම් මට්ටමේදීම ඇතැම් ප්‍රාදේශීය දේශපාලනඥයන් කටයුතු කරන ස්වභාවය ඔවුන් ජාතික දේශපාලන තලයට බෞතීස්ම කරනවාට වඩා ගමක මරණාධාර සමිතියක හෝ ප්‍රජා සමිතියක හෝ නිලයකට වුව නුසුදුසු බව භාවිතයෙන් ඔප්පු කර තිබේ.ඉන්දික ජයරත්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=ab1309223</link>
    <topic>ඡන්දෙ ලැබෙනවානම් ජිල්මාට් මොකටද?</topic>
    <author>චන්දන බණ්ඩාර</author>
    <content>වයඹ පළාත් සභා මැතිවරණය‍ වෙනුවෙන් පැවැත්වෙන එක්සත් ජනතා නිදහස් සන්ධානයේ ජය තහවුරු කරන අවසන් ජන රැලිය ගිය සතියේදී කරුණෑගලදී ජනාධිපතිතුමාගේ ප්‍රධානත්වයෙන් පැවැත්වුණා. එම රැලිය අවසාන‍යේදී ජනාධිපතිතුමා හිටපු පාර්ලිමේන්තු මන්ත්‍රී දයාසිරි ජයසේකර සමඟ කතා කළා. එතැනදී ජනාධිපතිතුමා දයාසිරිට කිව්වේ " දයාසිරි 94 අපේ ආණ්ඩුව බලයට ආවට පස්සේ මටත් ටික කාලයක් ගියා විපක්ෂය කියපු කරපු දේවල්වලින් ‍මිදෙන්ඩ. ඒක සාමාන්‍ය දෙයක්.ඔයත් ඒ වගේ තමයි." ජනාධිපතිතුමා දයාසිරිට කිව්වා. " නෑ සර් මට තාම බලය ලැබිලා නැහැනේ. මං තාම දයාසිරි ජ‍යසේකර විතරයි." දයාසිරි ජනාධිපතිතුමාට කිව්වා. ජනාධිපතිතුමා ඒකට දුන්න උත්තරය තමයි "හරි හරි ඒවා විසඳෙයි ටික කාලයකින් කියායි. ඒත් එක්කම මෙවර වයඹ පළාත් සභාවට තරග කරන ඇමැති ජොන්ස්ටන්ගේ පුත්‍රයකු වන ජොහාන් ප්‍රනාන්දු ද ඒ අසලට පැමිණියා. " දැන් මං දයාසිරි අයියාට අංකල් කියන්නද නැත්නම් දයාසිරි අයියා කියන්නද? ජොහාන් ප්‍රනාන්දු විමසා සිටියා." නෑ ඉතින් ඔයා කොහොමත් මගේ පුතා වගේනේ. ඒ නිසා මට අංකල් කිව්වට කමක් නැහැ." දයාසිරි ඉතාම සුහදව ජොහාන්ට කිව්වා. වයඹ පළාත් සභා මැතිවරණ සටන ආ‍රම්භයේදීම කුරුණෑගල දිසා එ.ජ.නි.ස අපේක්ෂක දයාසිරි සිය මැතිවරණ සටන පටන් ගත්තේ සංඝ රත්නයේ ජය පිරිත් සජ්ඣායනාවක් එක්කමයි. ඒ වගේම ගිය බදාදා දයාසිරි තමන්ගේ මැතිවරණ ව්‍යාපාරය අවසන් කළේ ජයපිරිත් සජ්ඣායනාවක් එක්කමයි. ඒ අවස්ථාවට පාර්ලිමේන්තු මන්ත්‍රී නාමල් රාජපක්ෂ ඇතුළු පාර්ලිමේන්තු මන්ත්‍රීවරුන් වන සෙහාන් සේමසිංහ , කනක හේරත්, මනුෂ නානායක්කාර ඇතුළු පිරිසකුත් එක් වෙලා හිටියා. " දයාසිරි අයියේ ඔයාගේ මේ වැඩේ හරිම ආදර්ශවත්. කවුරුවත් මෙහෙම වැඩක් කරන්නේ නැහැ.ඔයා ඔයාගේ මැතිවරණ කටයුතු පිංකමකින් පටන් අරගෙන පිංකමකින්ම අවසන් කළා." ඒක හොඳ දෙයක්." නාමල් මන්ත්‍රීතුමා ඒ වෙලාවේ දයාසිරි ජයසේකරට කිව්වා. " මං මගේ මැතිවරණ ව්‍යාපාරය මෙහෙයවුයේ මතින් සහ ප්‍රචණ්ඩත්වයෙන් තොරවයි. සාධාරණ නිදහස් සාමකාමී මැතිවරණයක් අපි අපේක්ෂා කළේ. අපිට ඡන්ද සටනක් තිබුණේ නැහැ. මේකේ විපක්ෂයක් නැහැ. ඒ නිසායි මනාපේ නිසා අමනාපකම් ඇති වුණේ. ඒක දැන් ඉවරයි. අපි ජනාධිපතිතුමාගේ අපේක්ෂාව සහ බලාපොරොත්තුව ඉටු කළා."දයාසිරි නාමල් මන්ත්‍රීතුමාට කිව්වා. " අපි දැක්කා ඔයාගේ කැම්පේන් එක අමුතු විදියට වුණේ. ඒක මැනේජ් කරගෙන අවසාන සති දෙකේ ප්‍රොපගැන්ඩා එක අමුතු විදියට වුණේ‍. අන්තිමට ඒක අයිලන්ඩ් වයිඩ් ඉස්සුණා. ඒක හොඳ වින් එකක්." මනුෂ නානායක්කාර සහ කනක හේරත් මන්ත්‍රීවරු කිව්වා. දයාසිරිගේ මැතිවරණ ව්‍යාපාරය අවසන් කරමින් එතැනට ඇවිත් හිටපු පාර්ලිමේන්තු මැති ඇමැතිවරුන්ට පිරිත් නුල් බැඳලා ආශිර්වාද ලබා ගත්තා. මේ අතරතුර ගිය සතියේ දී දයාසිරි ජයසේකර " පෙර මඟක පෙර දැක්ම " වයඹ සංවර්ධන සැලැස්ම ඇතුළත් පොත් පිංච ශ්‍රි.ල.නි.ප මහ ලේකම් මෛත්‍රීපාල සිරිසේන ඇමැතිතුමාට පිළිගැන්වුවා. කුරුණෑගල දිසා‍වේ ව්‍යාපාරිකයන් ඇතුළුව වෘත්තිකයන්ගේ සහභාගීත්වයෙන් ඒ පොත් පිංච එළි දැක්වීමේ උත්සවය ගිය ඉරිදා පැවැත්වුණේ. ඒ හෙට්ටිපොළ පිහිටි උත්සව ශාලාවකදීයි.මෙතැනදී මෛත්‍රීපාල ඇමැතිතුමා දයාසිරිට කිව්වේ " මෙතැන බොහෝ දෙනෙක් ඡන්දය ඉල්ලනවා. එක එක පුද්ගලයෝ මතු වෙනවා. හැබැයි ඒ හැමෝම ළඟ ප්‍රතිපත්තියක්, වැඩපිළිවෙළක් සහ දර්ශනයක් නැහැ. මේ කරපු දෙය හොඳ දෙයක්. මෙකෙන්ම පෙනෙනවා වයඹ සංවර්ධනය කිරීම ගැන ඔබතුමාගේ හැඟීම ගැන." ශ්‍රී‍.ල.නි‍.ප මහ ලේකම්තුමා කිව්වා. " මං මේක තනියම නිර්මාණය කරපු දෙයක් නෙමෙයි. විවිධ ක්ෂේත්‍රවල විද්වතුන්ගේ දැනුම , අදහස් සහ යොජනා එකතු කරගෙන සාකච්ඡා කරලා සමීක්ෂණය කරලා හදපු ප්‍රකාශනයක්."කියායි දයාසිරි කිව්වේ. " ඒක තමයි මේකේ වැදගත්කම‍‍. දේශපාලකයෙක් වුණාම රටට සහ ජනතාවට සේවය කරන්ඩ මානව හිතවාදි විය යුතුයි. සැබෑ මානව වාදියෙකුට ජනතාවට සේවය කරන්ඩ සැලසුමක් ප්‍රතිපත්තියක් තිබිය යුතුයි. ඒක ඔයාට තියෙනවා කියලා ඔප්පු කරලා පෙන්වුවා." මෛත්‍රීපාල ඇමැතිතුමා කිව්වා. " මං කියනවා ජනතාවට ඔබ දැඩි අවධානයක් හදවතේ ඇති කරගෙන කටයුතු කරන්ඩ කියලා. ඒක හිතවතුන්ට , ඥාතීන්ට ඒ පණිවිඩය ලබා දිය යුතුයි. මනාපේ ලබා දිය යුතු වෙන්නේ හදවතේ ඉන්න කෙනෙකුටයි.හැදෙන ගහ දෙපැත්තෙන් දැනෙනවා. මට කියන්ඩ තියෙන්නේ එච්චරයි. තීන්දුව තියෙන්නේ ජනතාව අතේයි." මෛත්‍රීපාල සිරිසේන මහ ලේකම්තුමා කිව්වා. දයාසිරිගේ ජයග්‍රහණය වෙනුවෙන් හමුවක් ගිය සතියේදී හෙට්ටිපොළ රැස්වීම් ශාලාවකදී තිබුණා.ඒ රැස්වීමේ ප්‍රධාන ආරාධිතයා විදියට සහභාගී වුණේ ක්‍රිඩා ඇමැති මහින්දානන්ද අලුත්ගමගේ ඇමැතිතුමායි.මේ රැස්වීමට පාර්ලිමේන්තු මන්ත්‍රී සනත් ජයසුරියත් එක් වෙලා හිටියා. එතැනදී මහින්දානන්ද ඇමැතිතුමා හරි අපුරු කතාවක් කිව්වා. " මං අද ජනාධිපතිතුමාට කිව්වා දයාසිරි ජයසේකරගේ රැස්වීමකට සහභාගී වෙන්ඩ යනවා කියලා. එතුමා කිව්වේ බොහොම හොඳයි කියලා. එතුමා සුබ පැතුවා කියලා කියන්ඩ කිව්වා. එතුමා කිව්වා දයාසිරි ගැන බලාපොරොත්තුවෙන් ඉන්නේ කියලා." ඔන්න ‍ඔහොම තමයි දයාසිරි ගැන ජනාධිපතිතුමා කිව්වේ." මහින්දානන්ද ඇමැතිතුමා කිව්වා. ඊට පස්සේ මහින්දානන්ද ඇමැතිතුමා තවත් අපුරු කතාවක් කිව්වා.ඒ තමයි මං හිස් චෙක් එකකට අස්සන් කරලා දෙනවා. මෙන්න වයඹ ක්‍රිඩාව නංවන්ඩ ඕනෑ තරම් මුදල් මං දෙන්ඩ සුදානම්." එතැනදී මහින්දානන්ද ඇමැතිතුමා කිව්වා. මේ අතරතුර වයඹ මැතිවරණය ගැන අදහස් දක්වන්ඩ ගිය සතියේ මාධ්‍ය සාකච්ඡාවක් කුරුණෑගල බ්ලු ස්කයි හෝටලයේදී පැවැත්වුණා. ඒ සාකච්ඡාවට ජ්‍යෙෂ්ඨ ඇමැති එස් බී නාවින්න , දේශීය වෛද්‍ය සාලින්ද දිසානායක සහ දයාසිරි ජයසේකර ඇතුළු පිරිසක් එක් වෙලා හිටියා. එතැනදී දයාසිරි තමන්ගේ අදහස් දැක්වුවා." මං පාර්ලිමේන්තු මන්ත්‍රි ධුරය දාලා පළාත් සභා මන්ත්‍රී කෙනෙක් වෙන්ඩ ආවේ නැහැ. මං ආවේ වයඹ මහ ඇමැති වෙන්ඩ. ජනාධිපතිතුමායි මමයි අවබෝධයකින් වැඩ කරන්නේ." දයාසිරි කිව්වා.එතැනදී එස්.බී නාවින්න ඇමැතිතුමාත් තමන්ගේ අදහස් කිව්වා." දයාසිරිට මේ දිස්ත්‍රික්කයේ සියලුම මැති ඇමැතිතුමන්ලාගේ , මන්ත්‍රීතුමන්ලාගේ , සංවිධායකවරුන්ගේ සහ සභාපතිවරුන්ගේ සහාය තියෙනවා. එතුමාගේ ජය නියතයි" කියායි.ගිය සතියේදී ඓතිහාසික මංගල්‍යයක් කිලිනොච්චිය හා මුලතිව් ඒකාබද්ධ අණදෙන මුලස්ථානයේදී සිදු වුණා. ඒ කලින් සිවිල් ආරක්ෂක බළකායේ සේවයේ නියුතු සිංහල සහ දෙමළ සෙබළ සෙබළියන් හය දෙනකු මනාල මනාලියන් ලෙස තම යුග දිවිය ඇරැඹීමයි. එවකට එල්.ටී.ටී‍.ඊ සංවිධානයේ මිටිම සාමාජිකයා වු තිස් දෙහැවිරිදි මරුගයියා ශිවකුමාර් සහ විසිපස් හැවිරිදි උස අඩි තුනයි අඟල් හයක් වු ජෙයරාජ් මේරි බබිලායි‍ මෙනෙවියත් ඒ විදියට විවාහ දිවියට පා තැබු යුවළක්.මේ විවාහ මංගල උත්සවයේ ප්‍රධාන ආරාධිතයා වුයේ පාර්ලිමේන්තු මන්ත්‍රී නාමල් රාජපක්ෂ සහ සිවිල් ආරක්ෂක බළකායේ අධ්‍යක්ෂ රියර් අද්මිරාල් ආනන්ද පිරිස්ය. මේ විවාහ මංගල්‍ය උත්සවය ඉතා සිත් ගන්නා සුලු ලෙස සංවිධානය කොට තිබිණි. සිංහල සහ හින්දු සිරිත් විරිත් අනුව මේ විවාහ මංගල උත්සවය සංවිධානය කරලා තිබුණා.මනාල මනාලියන් හය දෙනා පෝරු මස්තකයට කැඳවාගෙන ආවේ උඩරට වෙස් නැට්ටුවන් පෙරටු කොට ගෙන මල් වියනක් යටින්. බොහොම ලස්සනට මංගල උත්සවය සංවිධානය කරලා තිබුණා. මිටිම මනාලයාගේ පාර්ශ්වයෙන් සාක්ෂියට අස්සන් කළේ නාමල් මන්ත්‍රීතුමායි. එතැනදී හරි අපුරු වැඩක් වුණා. ඒ තමයි විවාහ රෙජිස්ටාර්ගේ විවාහ ලියාපදිංචි කිරීමේ සහතිකයේ නාමල් මන්ත්‍රීතුමා සාක්ෂිකරු විදියට අස්සන් කරන්ඩ ඕනෑ තැන මිටිම මනාලයා වැරැදීමේන් අස්සන් කරන්ඩ හදපු එකයි. ඒක දැක්ක නාමල් මන්ත්‍රීතුමා කිව්වේ " අයියෝ මං තාම බැඳලා නැහැ. අනෙක මං නෙමෙයි මෙතැන කසාද බඳින්නේ කියායි." නාමල් මන්ත්‍රීතුමාගේ විහිළුවට හැමෝටම හිනා ගියා.ඊට පස්සේ විවාහයට සාක්ෂි අස්සන් කරන කොට විවාහ රෙජිස්ට්‍රාර්වරිය නාමල් මන්ත්‍රීතුමාගෙන් ඇහුවේ " සර් රස්සාව මොකක්ද" කියලායි. නාමල් මන්ත්‍රීතුමා කිව්වේ ඇටෝනි ඇට්ලෝ කියලායි. ඒත් ඒක එක පාරටම රෙජිස්ටාර්වරියට තේරුණේ නැති නිසා නාමල් මන්ත්‍රීතුමා දෙමළ භාෂාවෙන් කිව්වේ " සත්තා ධරණී " කියලායි. ඒකේ තේරුම වුණේ නීතිඥ වෘත්තිය කියන දෙයයි. ඊට පස්සේ ආයෙත් රෙජිස්ට්‍රාර්වරිය ඇහුවේ "විලාසන් " කියලා. ඒ අහලා තිබුණේ ලිපිනය මොකක්ද කියලායි. ඊට පස්සේ නාමල් මන්ත්‍රීතුමා කිව්වේ කාල්ටන්, තංගල්ල කියලායි.විවාහ මංගල උත්සවයට තවත් පාර්ලිමේන්තු මන්ත්‍රීවරු කිප දෙනෙක්ම එක් වෙලා හිටියා. මනුෂ නානායක්කාර , කනක හේරත් සහ සෙහාන් සේමසිංහ වගේ පිරිසක් ඊට එක් වෙලා හිටියා. ඊට පස්සේ නාමල් මන්ත්‍රීතුමා ඇතුළු පිරිසට කැවුම් , කොකිස් සහ කිරිබත් සංග්‍රහයක් ලැබුණා. ඊට පස්සේ නාමල් මන්ත්‍රීතුමා සියලුම මනාල මනාලියන්ට තෑගි පාර්සල් දුන්නා. එතැන 3500 ක් 5000 ක විතර පිරිසක් එක් වෙලා හිටියා.මේ විවාහ මංගල උත්සවය සංවිධානය කරලා තිබුණේ සිවිල් ආරක්ෂක දෙපාර්තමේන්තුවේ අණදෙන නිලධාරී ලුතිනන් කර්නල් රත්නප්‍රිය විසින්. ඔහුට ඒ සඳහා සහයෝගය ලබා දී තිබුණේ කොටි සංවිධානයේ චාල්ස් ඇන්තනී බළකායේ සාමාජිකයෙකුව සිටි මේ වන විට සිවිල් ආරක්ෂක බළකායේ සෙබළකු‍ ලෙස කටයුතු කරන අකිලන්ය. වෙනදා වෙඩි හඬ වෙනුවට දැන් මංගල සීනු හැඩවෙන හැටි දැක කාගෙත් නෙතග ඉනුවේ කඳුළකි.වයඹ පළාත් මැතිවරණය වෙනුවෙන් වු අවසන් මහා ජනා රැළිය පැවැත්වුණේ ගිය සතියේ කුලියාපිටිය කාර්මික විද්‍යාලීය ක්‍රිඩාංගනයේදීයි‍. ඒ ජනාධිපතිතුමාගේ ප්‍රධානත්වයෙන්. මේ රැළියට මෙවර වයඹ පළාත් සභාවට තරඟ වඳින අපේක්ෂකයෝ විශාල ජනතාවක් සහභාගි කරවුහ. රැළියේදී ජනාධිපතිතුමා ජනතාව ඇමැතුයේ මහත් සතුටිනි. " මේ තරම් ජනතාවක් ඉන්නකොට අපිට ජිල්මාට් දාලා දිනන්ඩ අපිට ඕනේ නෑ‍. ඔබේ කැමැත්ත තමයි අපේ කැමැත්ත." ජනාධිපතිතුමා ජනතාවට කිව්වා. කථාව අවසන් වු පසුව ජනාධිපතිතුමා පැමිණ සිටි සියළුම අපේක්ෂකයන් වේදිකාවට කැදවුවා‍. " කෝ මහ ඇමැතිවරු 37 දෙනාම එන්ඩ" ජනාධිපතිතුමා සිනා සෙමින් කිව්වේ වයඹ පළාතේ කුරුණෑගල දිසා පළාත් සභා අපේක්ෂකයන්ටයි. ඊට පස්සේ ජනාධිපතිතුමා දයාසිරිටයි , ජොහාන්ටයි කිව්වේ සහෝදරයෝ වගේ ඉන්ඩ කියායි. ඊට පස්සේ ජොහාන් කිව්වේ " සර් මං දයාසිරිට කියන්නේ අංකල් කියලා. මොකද මට කියන්නනේ සුදු පුතා කියලා." ජොහාන් කිව්වා.ගිය සතියේදි ජොහාන් ප්‍රනාන්දුගේ ජයග්‍රහණය වෙනුවෙන් කුරුණෑගලදී සංගිත සංදර්ශනයක් පැවැත්වුණා. ඒ කුරුණෑගල මාලිගා පිටියේදීයි. මේ සඳහා ලක්ෂයකට අධික පිරිසක් ක්‍රිඩාංගනය තුළත් ඉන් පිටත් රැස්ව සිටියා. ඇමැති ‍ජොන්ස්ටන් ප්‍රනාන්දු , ජොහාන් ප්‍රනාන්දු , රොෂාන් රණසිංහ , උදිත‍ ලොකුබණ්ඩාර , මනුෂ නානායක්කාර , ඉන්දික බණ්ඩාරණායක ඇතුළු මන්ත්‍රීවරු රැසක් එක්ව සිටියා.මේ අතරතුර ගිය සතියේදී ජොන්ස්ටන් ප්‍රනාන්දු ඇමැතිවරයා මහනුවර ජනපති මැදුරේදී ජනාධිපතිතුමා හමු වුණේ එක්සත් ජාතික පක්ෂයේ ප්‍රාදේශීය සභා මන්ත්‍රීවරු කීප දෙනෙක් සහ තවත් එ.ජා.ප ප්‍රාදේශීය සභා අපේක්ෂකයන් ලෙස ඉදිරිපත් වු පිරිසක් සමඟින්. කුරුණෑගල දිසාවේ ප්‍රාදේශීය සභා විපක්ෂ නායකවරු සහ තවත් පිරිසක් මීට ඇතුළත්ව සිටියා." සර් මේ වගේ නෙමෙයි. ඉදිරි ජනාධිපතිවරණයේදී අපි ඔබතුමාට සහයෝගය දක්වන්ඩ මිට වඩා විපක්ෂයෙන් අය එකතු කරගෙන ඔබතුමා මුණ ගැහෙන්ඩ එනවා." ඇමැති ජොන්ස්ටන් ප්‍රනාන්දු කිව්වා." ඒ විතරක් නෙමෙයි ජනාධිපතිතුමනි. ඔබතුමාට සම්පුර්ණ සහයෝගය දෙන්ඩ වයඹ ජනතාව සුදානමින් ඉන්නවා. ඉදිරියේදී විශාල පිරිසක් ඔබතුමාට එක්සත් ජනතා නිදහස් සන්ධානයට එක් වෙන්ඩ බලාපොරොත්තුවෙන් ඉන්නේ." ඇමැති ජොනී කිව්වා.ජපානය ශ්‍රී ලංකාවේ දීර්ඝ කාලීන මෙන්ම සමීපතම මිතුරු රටක්.සියවස් ගණනාවක් පාරිණි ශ්‍රී ලංකා ජපන් මිතුදම ශ්‍රී ලංකාව නිදහස ලැබුනු දා පටන් තව තවත් සමීප වූවා මිස දුරස්ථ වූවක් නම් නොවේ. විශේෂයෙන් ශ්‍රී ලංකාවේ සෞඛ්‍ය සහ අධ්‍යාපනය යන ක්ෂේත්‍ර දෙකට අදාළව ජපානයෙන් ලැබෙන්නේ නොමද සහයෝගයකි. ජපන් අන්තර් ජාතික සහයෝගීතා ඒජන්සිය හෙවත් ජයිකා වැඩපිළිවෙළ එම ක්ෂේත්‍ර දෙකෙහි දී පමණක් නොව මෙරට මහජන උපයෝගී තා සේවාවන්ට අදාළව අඛණ්ඩව දැවැන්ත ආධාර මුදලක් ලබා දෙයි.ජයිකා ආධාර මුදල් වශයෙන් ලැබුණු රුපියල් හැත්තෑ පන් කෝටියක වියදමින් ගල්ගමුව මූලික රෝහලේ නව ඉදිකිරීම් පසුගිය සතියේ ආරම්භ වූයේ සෞඛ්‍ය ඇමැති මෛත්‍රීපාල සිරිසේන ගේ මූලිකත්වයෙන්. ගල්ගමුව මැතිවරණ කොට්ඨාශය අයත් වන්නේ වන්නි හත්පත්තුවටයි .පසුගිය දිනවල දිවා රෑ පුරා කුරුණෑගල මැතිවරණ කටයුතු වල නිරතව සිටි සබරගමු මහ ඇමති මහීපාල හේරත් ගිය බදාදා දවසේ කුරුණෑගල එ.ජ.නි.ස මෙහෙයුම් කාර්යයාලයේ රාජකාරී කරන අතරතුර ඇමැති මෛත්‍රීපාල සිරිසේනගෙන් දුරකථන ඇමතුමක් ලැබිණි. ඒ ගිය බ්‍රහස්පතින්දා ගල්ගමුව රෝහලේ ඉදිකිරීම් සමාරම්භක අවස්ථාවට සහභාගී වන ලෙසටයි. ඒ අනුව ගිය බ්‍රහස්පතින්දා ගල්ගමුව රෝහල වෙත මෛත්‍රීපාල සිරිසේන සහ මහීපාල හේරත් යන ශ්‍රී.ල.නි.ප යේ මහ ලේකම්වරයා සහ නියෝජ්‍ය ලේකම් වරයා එකවර උත්සව භූමියට පැමිණි අතර ඔවුන් පිළිගැනීමට පාර්ලිමේන්තු මන්ත්‍රී තාරානාත් බස්නායක,ඔහුගේ පියා හිටපු නියෝජ්‍ය ඇමති බන්දුල බස්නායක,පාර්ලිමේන්තු මන්ත්‍රී නේරංජන වික්‍රමසිංහ යන මහත්වරු ඇවිත් හිටියා.උත්සවය සාමාරම්භයේදීම එම අවස්ථාවට සහභාගී වීමට පැමිණි සිටි ජයිකා ආයතනයේ ශ්‍රී ලංකා නේවාසික නියෝජික හරුමි ආවෝගේ කනට කෙඳිරූ මෛත්‍රීපාල සිරිසේන ඇමැතිතුමා සිංහලෙන් උත්සව සභාව අමතන්නයැයි ඉල්ලීමක් කළේ පැමිණ සිටි ජනතාවට තේරුම්ගන්ඩ පුහසු වෙන්ඩයි. ඒ අනුව හරුනි ආවෝ සිංහලෙන් පැවැත්වූ කෙටි දෙසුම එම අවස්ථාවට සහභාගී වූ ලොකු කුඩා කාගේත් සිත් පැහැර ගැනීමට සමත් වුණා. ඇතැම් සිංහල වචන උච්ඡාරනයෙහි ගැටලු පැවතිය ද ඔහුගේ සිංහල කථාවට ව්‍යාපෘති වැනි උච්ඡාරණයට දුෂ්කර වචන පවා ඇතුළත්ව තිබුණා. හරුමි ආවෝගේ සිංල කථාවට රැස්වූවෝ කෙතරම් වශී විනිද යත් ඔහු කථාව අවසන් කර විනාඩි කිහිපයක් යන තෙක් ම නැගුනු අත්පොළසන් හඩින් ඒ බව පසක්වුණා.තම අසුනින් නැගිට හරුමි ආවෝ වෙත ගිය සබරගමු මහ ඇමති මහීපාල හේරත් ම හරුමිගෙන් සිංහල කථාවට සිය කෘතවේදීත්වය පළ කළේ ඔහුගේ දෑතම තරයේ වැළද ගනිමිනි. ඔබතුමාගේ රට අපට අඛණ්ඩව දෙන ආධාර උපකාර ගැන කෘතවේදීත්වය පළ කරනවා. ගල්ගමුවට මෙන්ම සබරගමුවේ අපටත් වරකාපොළ රෝහල සම්පූර්ණ කිරීමට ඔබතුමැගේ ජයිකා අරමුදලින් රුපියල් හැත්තෑපන් කෝටියක් ලැබී තිබෙනවා. ඒත් ඒ රුපියල් හැත්තෑ පන් කෝටියට වඩා සිංහලින් ඔබතුමා මෙසේ අදහස් දැක්වීම අපට වටිනවා යැයි මහීපාල හේරත් මහ ඇමැතිවරයා කිව්වා.ගිය සතියේදී එ.ජා.ප නායකයා පළාත් සභා මැතිවරණ කටයුතුවල නිරතරව සිටියා. මේ නිසා එ.ජා.ප නායකයා අතිශය කාර්යභහුල වුණා. ගිය සතියේ වැඩි කාලයක් රනිල් හිටි‍යේ කුලියාපිටිය ප්‍රදේශයේයි. ඒ අකිල විරාජ් කාරියවසම් සංවිධානය කරපු එ.ජා.ප රැස්විම්වටලට එක් වෙමින්. එ.ජා.ප පාර්ලිමේන්තු මන්ත්‍රීවරුන්වන ගාමිණී ජයවික්‍රම‍ පෙරේරා , තිස්ස අත්තනායක , අශෝක් අබේසිංහ , ඇතුළු පිරිසක් ඒක්ව සිටියා.එම රැස්වීම් මාලාව අවසානයේ එ.ජා.ප නායකයා එදින රාත්‍රියේදීම මහනුවර බලා පිටත්ව ගියේ එ.ජා.ප හිටපු සභාපති මලික් සමරවික්‍රමගේ නිවෙසටයි. එදින රාත්‍රිය මලික් සමරවික්‍රමගේ නිවෙසේ ගත කළ එ.ජා.ප නායකයා සෙනසුරාදා උදෑසනින්ම උඩිස්පත්තුව ප්‍රදේශයට ගියේ මධ්‍යම පළාත් සභාවේ හිටපු පළාත් සභා මන්ත්‍රී ශාන්තිනී කෝන්ගහගේ රැස්වීම් කීපයකට සහභාගී වීමටයි. එම රැස්වීමට ගයන්ත කරුණාතිලක , අචාර්ය හර්ෂද සිල්වා සහ රෝසි සේනානායක ඇතුළු පාර්ලිමේන්තු මන්ත්‍රීවරු පිරිසක් එක්ව සිටියා.එය අවසන් වු පසුව එ.ජා.ප පාර්ලිමේන්තු මන්ත්‍රිවරු පිරිස ගියේ හේවාහැට එ.ජා.ප සංවිධායක ශානක අයිලප්පෙරුමගේ එ.ජා.ප රැස්වීමකටයි. එදින තිබු එ.ජා.ප රැස්වීම් නිසා එ.ජා. ප නායකයාට දිවා ආහාරය ගැනීමටවත් නොහැකි තත්ත්වයක් උදා වි තිබිණා. ඒත් එක්කම එ.ජා.ප නායකයාට පහළ වුයේ අපුරු අදහසක්. ඒ තමයි සයිවර් කඩයටකට ගොස් දිවා ආහාරය ගැනීමටයි. ඒත් එක්කම එ.ජා.ප පාර්ලිමේන්තු මන්ත්‍රීවරුත් එ.ජා.ප නායකයා එක්කම ගිහින් සයිවර් කඩයෙන් අහාර ගත්තා.ශ්‍රී ලංකාවේ කළමනාකාරවරුන්ගේ සංගමයේ වාර්ෂික සම්මේලනය ගිය සතියේදී පැවැත්වුණා. ඊට එ.ජා.ප හිටපු නියෝජ්‍ය නායක සහ පාර්ලිමේන්තු මන්ත්‍රී කරු ජයසුරිය සහ කථානායකතුමා නියෝජනය කරමින් නියෝජ්‍ය කථානායක චන්දිම වීරක්කොඩි එක් වෙලා හිටියා. විදේශීය නියෝජිතයන්, ප්‍රභූන් ව්‍යාපාරිකයන් බොහෝ දෙනෙකු ඒ අවස්ථාවට එක් වෙලා හිටියා. දිවයිනේ කීර්තිමත් ව්‍යවසායකයන් හත් දෙනෙකුට උපහාර පිදීමත් එතැනදී සිදු වුණා.ගිය සතිය පුරාම ලැබුණු ඇරැයුම් නිසා වයඹ සහ මධ්‍යම මැතිවරණ කොට්ඨාසවල මැතිවරණ ප්‍රචාරක කටයුතුවලට ක‍රු සහභාගී වෙලා හිටියා. ඒ හැම තැනකදීම කරුට ලැබුණේ උණුසුම් පිළිගැනීමක්.මේ අතරතුර අනගාරික ධර්මපාලතුමා සැමැරීමේ උත්සවයක් ශ්‍රී ලංකා මහාබෝධි සංගමයේ මුලස්ථානයේදී ඉන්දියානු මහ කොමසාරිස් වයි. කේ. සිංගේ ප්‍රධානත්වයෙන් පැවැත්වුණා . ඊට මහා බෝධි සංගමයේ අනුශාසක වශයෙන් කරුට ආරාධනා ලැබී තිබුණා. ප්‍රවීණ ලේඛකයකු වන ලේක්හවුස් හිටපු සභාපති ලක්ෂ්මන් ජයවර්ධන විසින් අනගාරික ධර්මපාල චරිතය ඇසුරින් නිමවු ග්‍රන්ථයක්ද එහිදී එළි දැක්වුණා.එක්සත් ජනතා නිදහස් සන්ධානය මෙවර පළාත් සභා මැතිවරණ සඳහා පැවැත්වූ මාධ්‍ය හමු මාලාවේ අවසන් මාධ්‍ය හමුවට අමාත්‍ය වාසුදේව නානායක්කාර, ජාතික නිදහස් පෙරමුණේ මාධ්‍ය ප්‍රකාශක, හිටපු පාර්ලිමේන්තු මන්ත්‍රි මොහොමඩ් මුසම්මිල් ඇතුළු එහි නායකයෝ පිරිසක් සහභාගී වෙලා හිටියා. එතැනදී වාසුදේව නානායක්කාර ඇමැතිවරයා මුලින්ම අදහස් දක්වලා තිබුණා.අවසානයේ මාධ්‍ය හමුවේදී අදහස් දැක්වූවේ ජානිපෙ මාධ්‍ය ප්‍රකාශක මොහොමඩ් මුසම්මිල් නාගරික මන්ත්‍රී වරයායි."දෙමළ ජාතික සන්ධානය උතුරු පළාත් සභා මැතිවරණය සඳහා ජනතාවට ඉදිරිපත් කර ඇති ඔවුන්ගේ ප්‍රතිපත්ති ප්‍රකාශනයෙන් ඉඩම්, පොලිස් බලතල, නීති සෑදීමේ බලය, විදේශ මූල්‍යාධාර ලබැගැනීමේ බලය ඇතුළු පූර්ණ ස්වයං පාලනයකට අදාළ ජන වරමක් ලබා දෙන ලෙස ඉල්ලා තිබුණා. ඔවුන් ජනවරමක් ඉල්ලන්නේ ස්වයං පාලනයක් සඳහා බව ඉතා පැහැදිලියි" මොහොමඩ් මුසම්මිල් එසේ අවධාරණය කරමින් සිය අදහස් දැක්වීම අවසන් කළ අතර වාසුදේව නානායක්කාර ඇමැතිවරයා යළිත් වරක් අදහස් දැක්වුවා.‘‘දෙමළ ජාතික සන්ධානය ස්වයං පාලනයක් ඉල්ලන්නේ නැහැ. ඔවුන් ඉල්ලන්නේ ස්වයං තීරණ අයිතියයි’’ ඒත් එක්කම මාධ්‍ය හමුව උණුසුම් මුහුණුවරක් ගත්තා. නැවතත් මොහොමඩ් මුසම්මිල් ජා.නි.පෙ මාධ්‍ය ප්‍රකාශකවරයා ඉන්පසුව මාධ්‍ය හමුවේදී තමන්ගේ අදහස් කිව්වා."දෙමළ ජාතික සන්ධානයේ මැතිවරණ ප්‍රකාශනයත්, එහි නායකයන් දෙමළ මාධ්‍යවලට පවසන, ඒ වගේම සිංහල හා ඉංග්‍රිසි මාධ්‍යවලට නොපවසන කරුණක් අපි හොඳින් අධ්‍යයනය කරල තමයි මේ විදියට අදහස් දක්වන්නේ. දෙමළ ජාතික සන්ධානය පැහැදිලිවම දෙමළ ඊලමක් සඳහා ස්වයං පාලනයක් බිහි කිරීමට ජන වරමක් දෙන ලෙසයි, උතුරේ ජනතාවගෙන් ඉල්ලන්නේ" මොහොමඩ් මුසම්මිල් මන්ත්‍රීවරයා එහෙම අදහස් දක්වන කොට වාසුදේව නානායක්කාර අමාත්‍යවරයා ඊට නිහඩව සවන්දෙන අයුරු දැකගන්ඩ පුළුවන් වුණා.මේ අතරතුර ගිය සඳුදා තිබුණ ජානිපෙ මාධ්‍ය හමුවේ දී එහි නායක අමාත්‍ය විමල් වීරවංශ කළ දැඩි ප්‍රකාශය සම්බන්ධයෙන් මාධ්‍යවේදීන් කිහිපදෙනකුම මොහොමඩ් මුසම්මිල් ජා.නි.පෙ මාධ්‍ය ප්‍රකාශකවරයාගෙන් විමසා සිටියා.‘‘ඒක අපේ පක්‍ෂයේ ස්ථාවරය. එහි කිසිදු වෙනසක් නැහැ. නමුත් සන්ධාන මාධ්‍ය හමුවේදී ඒ පිළිබඳ වැඩිදුරටත් කරුණු පැවසීම සුදුසු නැහැ. අපි නිසි තැන නිසි දේ පවසනවා. අපි හැම දේටම වඩා රට ගැන සිතා කටයුතු කරන පක්‍ෂයක්’’ මොහොමඩ් මුසම්මිල් නාගරික මන්ත්‍රීවරයා එහෙම කියමින් මාධ්‍ය හමුව අවසන් කරන අයුරු දැක ගන්නට පුළුවන් වුණා.ජාතික නිදහස් පෙරමුණ විසින් පසුගිය සඳුදා පැවැත්වූ මාධ්‍ය හමුවේ දී පෙන්වා දුන්නේ දෙමළ ජාතික සන්ධානය සිය මැතිවරණ ප්‍රකාශනය ඉදිරිපත් කර ඇත්තේ ජාත්‍යන්තරය දෙස බලාගෙන තම ජාතිවාදී බෙදුම්වාදී උවමනාව ඉටුකර ගැනීමේ අරමුණින් කියලායි.‘‘පසුගිය 12 වැනිදා වීරකේසරී පුවත්පතේ පළ වූ මාධ්‍ය වාර්තාවක උතුරේ මහ ඇමති අපේක්‍ෂක සී. වී. විග්නේෂ්වරම් අරාලිවලදී පැවති ජන හමුවකදී පැවසුවා යැයි කියන කතාවක් තියෙනවා. එතැනදී ඔහු කියා තිබෙනවා ජාත්‍යන්තරය මේ මැතිවරණය දෙස ඉතා උද්‍යෝගීමත්ව බලා ඉන්නවා කියලා. දෙමළ ජනතාවට අවශ්‍ය සහනයද? නැතිනම් අයිතීන්ද? යන්න සොයා බලන ජනමත විචාරණයක් විදියට මේ මැතිවරණය ජාත්‍යන්තරය විසින් සලකාවි. ඒ නිසා සහනද, නැත්නම් ස්ථිරසාර අයිතීන්ද කියන දෙය දෙමළ ජනතාව එළඹෙන මේ මැතිවරණයේදී තීරණය කළ යුතුයි කියා සී.වී විග්නේෂ්වරන් කියලා තියෙනවා.ඒ නිසා ඉතා පැහැදිලිව පෙනෙනවා ජාතිවාදී බෙදුම්වාදී න්‍යාය පත්‍රයක ඉන්න දෙමළ ජාතික සන්ධානයේ මේ වයෝවෘද්ධ දේශපාලන නායකයන් ටික උත්සාහ ගන්නේ අලූත් ප්‍රභාකරන් කෙනකු ලවා දෙමළ තරුණයන්ගේ බෙල්ලේ යළිත් සයනයිඩ් කරල ගැටගැසීමට කියලා" එහිදී විමල් වීරවංශ ඇමැතිවරයා මාධ්‍ය හමුවේදී වැඩිදුරටත් කිව්වා.මේ මාධ්‍ය හමුවෙන් අනතුරුව විදෙස්ගතව සිටින බොහෝ ශ්‍රි ලාංකික පිරිස් වෙතින් ජාතික නිදහස් පෙරමුණේ නායක, ඉදිකිරීම්, ඉංජිනේරු සේවා, නිවාස හා පොදු පහසුකම් අමාත්‍ය විමල් වීරවංශ දුරකථන ඇමතුම් රැසක් ලැබිලා තිබුණා.‘‘විමල් ඇමතිතුමා, එදා මාධ්‍ය හමුවේදී කිව්ව දේ අපට අපිට හොඳට දැකගගන්ඩ පුළුවන්. දෙමළ ඩයස්පෝරාව මේ දවස්වල හරිම උනන්දුවෙන් උතුරේ ඡන්දය දෙස බලා ගෙන ඉන්නවා. ඔබතුමා කිව්ව විදියට දෙමළ ජාතික සන්ධානය ඉහළ ඡන්ද ප්‍රතිශතයක් ලබා ගන්ඩ පුළුල් ප්‍රචාරක ව්‍යාපාරයක් ගෙන යනවා. ඒකට උතුරේ ඉන්න ඔවුන්ගේ ඥාතීන් උනන්දු කරවනවා. මේ වෙලාවේ ඔබතුමා රට ගැන හිතලා නිර්භයව මේ විදියට අපට ඇත්ත ඇති සැටියෙන් පෙන්වා දෙන එක හොඳයි " ඉහත කී දුරකථන ඇමතුම් බොහෝමයකින් කියවුණේ එවැනි අදහසක්.චන්දන බණ්ඩාරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af1309228</link>
    <topic>මංගල පෝරුව මහා භාරතය වගේ ගැඹුරුයි</topic>
    <author>දයා ඩී. ෆොන්සේකා</author>
    <content>දශක තුනක් පුරා වෙඩිහඬින් ගිගුම් දුන් වන්නිය කුරුලු කූජනයෙන් පිරී ගියේය. කැවුම් කොකිස් අතිරස සුවඳ දසත විහිදිණ. ඒ මල් සරාගේ බැල්මෙනි. දෙඅතට තුවක්කුව ගෙන රට දෙකඩ කිරීමට ගිනි බිඳින්නට ගිය තරුණ හදවත් මල්සරාගේ මල්දුන්නෙන් ඇදී ගිය හීසැරයෙන් සිදුරුවිය.විවාහ වූ මනාල මනාලියන් හම්බන්තොට දිස්ත්‍රික් පාර්ලිමේන්තු මන්ත්‍රී නාමල් රාජපක්ෂ මහතා සමඟ. සිවිල් ආරක්ෂක බළකායේ අණදෙන නිලධාරි රියර් අද්මිරාල් ආනන්ද පීරිස්, ලුතිනන් කර්නල් රත්නප්‍රිය බන්දු මහත්වරු ද මෙහි සිටිති.වන්නිය මඟුල් සක්වලක් වූයේ එහෙයිනි. මඟුල් බෙර හඬින් වන්නිය ගිගුම් දුන්නේ ද හාර දහසක් දෙනා නෙත් අයා සතුටු සිතින් බලා සිටිද්දි මල් සර හීයෙන් සිදුරු වී ගිය හදවත් හයක් කුරුලු ජෝඩු තුනක් එක්තැන්වූ මේ මහා මංගල උත්සවය පැවැත්වූයේ පසුගිය 18 වෙනිදාය. ඒ කිලිනොච්චි සිවිල් ආරක්ෂක බලකා මූලස්ථාන භූමියේ ය.මේ මහා මංගල උත්සවයේ සාක්ෂි දරන්නට පැමිණ සිටි විශාල පිරිස අතර විශේෂිත වූ පුද්ගලයෙක් ද සිටියේය. ඒ පාර්ලිමේන්තු මන්ත්‍රී නාමල් රාජපක්ෂ මහතාය. විශේෂයෙන් ම දෙමළ තරුණ පිරිස් අතර ජනප්‍රිය චරිතයක් වූ ඒ මහතා ඇතුළු තරුණ පාර්ලිමේන්තු මන්ත්‍රිවරුන් වූ මනූෂ නානායක්කාර, කනක හේරත්, ෂෙහාන් සේමසිංහ මහත්වරුන් මෙන්ම දේශීය වෛද්‍ය අමාත්‍ය තිස්ස කරලියද්ද මහතා ද මේ උත්සවයට පැමිණ සිටියහ. කිලිනොච්චි ශ්‍රී ලංකා සංවිධායිකා නගුලේෂ්වරී මහත්මිය හා ලේක්හවුස් කර්තෘ මණ්ඩල අධ්‍යක්ෂ සීලරත්න සෙනරත් මහතා ද මෙහි පැමිණ සිටි පිරිස අතර වූහ.මෙහි විශේෂත්වය වූයේ උතුරේ යාපනය, වලිකාමම්, මුලතිව්, විශ්වමඩු ආදි සෑම ප්‍රදේශයක් ම සහභාගී වූ ‍දමිළ නෑදෑයන් මෙන් ම එකම සිංහල මනාලයා‍ෙග් ද දකුණේ නෑයන්ද මෙයට එක්වී සිටීමය. ඇත්තෙන්ම මෙය උතුර දකුණ යා කළ මහා මංගල උලෙළක් විය.මංගල ජෝඩු තුනටම සාක්ෂිකරුවන් වූයේ පාර්ලිමේන්තු මන්ත්‍රී නාමල් රාජපක්ෂ මහතා හා රියර් අද්මිරාල් ආනන්ද පීරිස් මහතායි. මේ මංගල ජෝඩු සිය අදහස් මුදුන් පැමිණවීම ගැන සිටියේ මහත් සතුටිනි.මෙහි විශේෂතම මංගල යුවළ වූයේ සසිකුමාර හා ජයරාජා මේරිය. ඔවුන් විවාහ වූයේ අල්තාරය මතය. සශිකුමාර හා ජයරාජා මේරි මිටි යුවළක් වීම කැපී පෙනිණි. සසිකුමාරගේ උස අඩි 3 යි. අඟල් 9 යි. මේරිගේ උස ද අඩි 3 යි අඟල් 6 කි.ඔවුන්ගේ ප්‍රේමණීය හමුවීම පුදුම හිතෙන කතාවකි. සශිකුමාර හිටපු එල්ටීටීඊ සාමාජිකයෙකි. ඔහු තමාගේ මිටි කම නිසා එල්ටීටීඊ සාමාජිකයන් අතර ද උසුළු විසුළු වලට ලක්වී සිත් වේදනාවෙන් පසු වූවෙකි. පසුව යුද හමුදාවට බාරවූ මේ එල්ටීටීඊ සාමාජිකයා සෑම තැනම කොන්වී සිටීම හොඳින් නිරීක්ෂණය කළේ කිළිනොච්චි මුලතිව් ඒකාබද්ධ සිවිල් ආරක්ෂක බලකා මූලස්ථානයේ අණ දෙන නිලධාරි ලුතිනන් කර්නල් ඩබ්ලියු.ඩබ්ලියු. රත්නප්‍රිය බන්දු මහතාය. සශිකුමාර හා මේරිමිටිම එල්ටීටීඊ සාමාජිකයා හා බිරිය මංගල පෙරහැරේපාර්ලිමේන්තු මන්ත්‍රී නාමල් රාජපක්ෂ මහතාගෙන් සුබපැතුම්ඔහුගේ ඉරණම මේ අයුරින් විසඳන්නට මුල් වූයේ ඒ මහතාය. “මුරුගයියා සශි කුමාරගේ ගම විශ්වමඩු ප්‍රදේ‍ශයේ. අපි සිවිල් ආරක්ෂක බළකායට පුනරුත්ථාපනය වූ හිටපු කොටි සාමාජිකයන් බඳවා ගන්න කොට සශි කුමාරත් ඇවිත් හිටියා. ඔහුට අපේ හමුදාවට බැ‍ඳෙන්නට ප්‍රමාණවත් උසක් තිබුණේ නැහැ. ඔහු පෝලිමේ සිටියදි මගේ ඇස ගැටුණා. ඔහු බයෙන් වගේ හැංගි හැංගි හියේ. මට දුක හිතුණා. මේ පුද්ගලයා තමාගේ මිටි බව නිසා දුකෙන් ඉන්නා බවත් කොන් වී සිටින බවත් මට ඒත්තු ගියා. මං ඔහුට කතා කළා. විස්තර දැනගත්තා. ඔහුව විශේෂයෙන් බඳවාගෙන කාර්යාල කටයුතුවලට තබාගත්තා. දැන් ඔහුට සතුටුයි. රැකියාවක් තියෙනවානේ.”තම අදහස් ඉටුවීම පිළිබඳව සතුටු කඳුළු හෙලූ ඔහු තමාට අතහිත දුන් ලුතිනන් කර්නල් රත්නප්‍රිය මහතා හමුවේ සිය සතුට ප්‍රකාශ කර සිටියේ මෙසේය.“සර් මට මේක හීනයක් සැබෑ වුණා වගේ. මට දැන් වෙන කිසිත් ඕනැ නැහැ. මට සතුටුයි මට ගැළපෙන බිරියක් ලැබුණා. එයාට ආදරය කරනවා. ඒ වගේම මට මේ වගේ තැනකට එන්න අතදුන් නාමල් මහත්තයා ඇතුළු සියලු දෙනාටම ස්තූතියි. ඉස්සර කොටි නායකයන්ගේ වහසි බස්වලට මුලාවෙලා හිටිය මා දැන් රට වෙනුවෙන් මගේ ජීවිතය පුදන්න වුණත් ලෑස්තියි. සිංහල අය මෙච්චර හොඳයි කියල මං හිතුවේ නැහැ. මං හෙට ඉඳන් මගේ අලුත් ජීවිතය පටන් ගන්නවා.”සශි කුමාර සිය අලුත් ජීවිතය පිළිබඳව කීවේ සතුටු කඳුළු වගුරුවමිනි.මේ මංගල උලෙළේ තවත් විශේෂ යුවළක් වූයේ සිවිල් ආරක්ෂක බළකායට බැඳුණු හිටපු කොටි සාමාජික සාමාජිකාවන් දෙදෙනකුවූ පෙරිම්බනාදන් වර්මන් හා නඩරාසා සුකිරිනාය. ඇය හිටපු ළමා කොටි සොල්දාදුවෙකි. කොටි සංවිධානය විසින් ඇගෙන් සිය ළමා විය උදුරාගෙන තුවක්කුවට අත හුරු කොට යුද්ධයට යවන ලද්දේ ඇගේ අකැමැත්තෙනි. යුද හමුදාවට භාරවී පුනරුත්ථාපනය වූ ඇය ආශාවෙන් රට වෙනුවෙන් සේවය කරන්නට සිවිල් ආරක්ෂක හමුදාවට බැඳුණාය.ඇයගේ ගම ඔඩ්ඩුසාන්ය. නො ලැබෙන ඊළමක් වෙනුවෙන් සටන් වැද ආදරය ප්‍රේමය සිහිනයක් වූ ඇය සිවිල් ආරක්ෂක හමුදාවේ ම සේවය කළ වරමන්ට පෙම් බැන්දාය. වර්මන් ද කොටි සාමාජිකයෙකි. කොටි හමුද‍ාවේ සිටියදි සැබෑ නොවන සිහිනයක් වූ ආදරය දැන් ඔවුන්ට ද සිහිනයක් නොව සැබෑවක් ම විය.මේ සියල්ල දෙස නාමල් මන්ත්‍රීවරයා බලා සිටියේ ඔවුන්ට අතහිත දීම පිළිබඳව සතුටු සිතිනි.“අපි අද ඉඳන් අලුත් ජීවිතයක් අරඹනවා. සතුටුයි. අපට ලොකු බලාපොරොත්තු නැහැ. මේ රටේ සිංහල මිනිස්සුත් සමඟ සතුටින් යුද්ධයක් නැතිව ඉන්න ඇත්නම් ඇති. අපේ දරුපැටවුන්ට දැන් අනාගතයක් තියෙනවා. අපිව එක්තැන් කරන්නට මහන්සි වුණු නාමල් මහත්තයාට දෙවි පිහිටයි. සතුටින් සාමයෙන් අනාගතයට මුහුණ දෙන එකයි එකම බලාපොරොත්තුව.”පෙරිම්බනාදන් වර්මන් සිය නව බිරිය සුකිරිනා සමඟ එක්ව කීවේ සතුටු කඳුළු වගුරුවමිනි. ඔවුන්ගේ දෑස්වලින් බලාපො‍ෙරාත්තු රැසක ආලෝකයක් දිදුලමින් තිබිණි.මේ මංගල උලෙළේ උතුර දකුණ යා කළ අනෙක් විශේෂිත මංගල යුවළ වූයේ රණවිරුවෙකු වූ දකුණේ හර්ෂ නුවන් රත්නායක හා ප්‍රේමරත්නම් සුගන්ධනීය. හර්ෂත් සුගන්ධනීත් සේවය කළේ සිවිල් ආරක්ෂක බලකායේය. ඇය කලින් කොටි හමුදාවේ සාමාජිකාවකි.හර්ෂ නුවන් රත්නායක දකුණේ සෙබළෙකි. ඔවුන් දෙදෙනා හමුවූයේ සිවිල් ආරක්ෂක බලකා කඳවුරු වලදීය. ප්‍රේමයට ජාතිය ආගම භේදයක් නැත. ඔවුන් දෙදෙනා එකිනෙකාට ආදරය කරන්නට වූහ. ඒ ආදරය තම සහෝදර භටයන්ගෙන් හා උසස් නිලධාරීන්ගෙන් සඟවන්නට නොහැකි විය. ඔවුහු තම ආදරය පිළිබඳ රහස ඔවුන්ට හෙළි කළහ. මුලදී දෙපාර්ශවයේ ම දෙමාපියන් මේ ප්‍රේමයට හරස් වූයේ ජාති ජන්ම පිළිබඳ ප්‍රශ්න නිසාය. එහෙත් සිවිල් ආරක්ෂක බළකායේ උසස් නිලධාරින්ගේ මැදිහත්වීම මත ජාතිය ආගම කෙසේ වෙතත් මිනිස්කම අගය කළ යුතු බව වටහාගත් දෙමවුපියන් ඊට අකැමැති වූයේ නැත.මෙය සැබවින්ම උතුර දකුණ යා කළ මංගල්‍යයක් ම විය. එළිමහනේ තැනුණු අලංකාර මංගල පෝරුවකට ඔවුන් නැගුණේ මංගල බෙරවාදන හා ජයමංගල ගී ගායනා මැදය.හර්ෂ නුවන් උඩරට කෙනෙකු නිසා උඩරට සිංහල චාරිත්‍රවලට මුල්තැන දී තිබිණි. උඩරට බෙර වාදන මැද පෝරුව මත මනාල යුවළ විවාහ ප්‍රාප්ත කරනු ලැබිණ.මංගල සාදය ඇරඹුණේ මංගල ජෝඩු නීත්‍යානුකූලව හා චාරිත්‍රානුකූලව අතිනත ගත් පසුවය. මංගල සාදයට ද විශේෂිත වූ වාදක කණ්ඩායමක් යොදාගෙන තිබිණ. සිංහල, දෙමළ, හින්දි හා බටහිර ගීයෙන් මංගල උත්සවය රසගැන්විණි. මේ වාදක කණ්ඩායම මුළුමනින්ම පුනරුත්ථාපනය වූ දෙමළ තරුණයන්ගෙන් සමන්විත වීම තවත් විශේෂයක් විය. එල්ටීටීඊ යේ නාට්‍ය අධ්‍යක්ෂවරයෙකු හා සංගීත අධ්‍යක්ෂවරයෙකු වූ උමා කාන්තන් සංගීතය මෙහෙයවීය. එල්ටීටීඊ යේ සංගීත ශිල්පියෙකු වූ ශිවරාම් ද ශ්‍රී ලංකා ගුවන් විදුලියේ ඒ ශ්‍රේණියේ වාදකයෙකි ඔහු. එල්ටීටීඊ ය වෙනුවෙන් වැයූ වාදන දැන් ඉදිරිපත් කරන්නේ ඒකීය ශ්‍රී ලංකාවේ සාමය හා සමගිය වෙනුවෙනි.පුනරුත්ථාපනය වී ඊළාම් අදහස් අත්හළ ඔවුන්ගේ වාදන ගායනාවලින් නැටුම්වලින් අලංකාර වූ මේ මහා මංගල උත්සවය උතුරේ ජනතාවට අතිශයින් ආශ්වාදජනක එකක් විය.දයා ඩී. ෆොන්සේකාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af1309221</link>
    <topic>බෞද්ධ උරුමය මහනුවරින් ලෝකයට</topic>
    <author/>
    <content>ලොවපුරා බෞද්ධ රටවල් 61ක සහභාගිත්වයෙන් පැවත්වෙන බෞද්ධ සංස්කෘතිය හා ජාත්‍යන්තර සම්මුතිය පිළිබද දෙවන ආසියානු උලෙළ ලබන 25 වැනිදා සිට 27 දක්වා පල්ලෙකැලේ ජාත්‍යන්තර බෞද්ධ මධ්‍යස්ථානයේ දී පැවැත්වේ. එම සුවිශේෂී සමුළුවේ අන්තර්ජාතික සම්බන්ධීකාරක හිමිනමක් ලෙස කටයුතු කරන ජපානයේ නරිතසං ජෝසෝජි විහාරාධිපති, දහම් සෙවණ සිඟිත්තෝ නිර්මාතෘ සුදුහුම්පොළ විමලසාර හිමියන්ය. මේ ලිපිය උන්වහන්සේ ගේ අදහස් ඇසුරිනි.  ශ්‍රී දයුවාන් හිමිපාණන් වහන්සේ මහින්ද රාජපක්ෂ ජනාධිපතිතුමා හමුවී අන්තර්ජාතික බෞද්ධ සංස්කෘතික උලෙළ පිළිබඳ දැනුවත් කළ අවස්ථාව. ආචාර්ය වල්මෝරුවේ පියරතන හිමියන් සහ නියෝජ්‍ය අමාත්‍ය එස්.එම්.චන්ද්‍රසේන මහතා ද මෙහි වෙති.බුදු දහමින් සුපෝෂිත විවිධ සංස්කෘතික අංග මෛත්‍රිය, කරුණාව, දයාව පෙරදැරි කරගත් සාමයේ, සමඟියේ උතුම් පණිවුඩය ලොවට ගෙන යන්නට සමත්ය. ලොව පුරා බෞද්ධ රටවල් රැසක එවැනි සංස්කෘතිකාංග රැසක් සමඟින් විචිත්‍රවත් වන අපූර්ව බෞද්ධ සංස්කෘතික උලෙ‍ළක් ලබන 25, 26, 27 යන තෙදින පල්ලෙකැලේ ජාත්‍යන්තර බෞද්ධ මධ්‍යස්ථානයේ දී පැවැත්වේ.ලොව පුරා රටවල් 47ක බෞද්ධ සාමාජිකයන්ගෙන් සැදුම්ලත් බෞද්ධ සංස්කෘතික හුවමාරු සංවිධානය (Buddhist Cultural exchange Organization). බුද්ධ ශාසන හා ආගමික කටයුතු අමාත්‍යාංශය, ශ්‍රී දළදා මාලිගාව එක්ව මෙම උලෙළ සංවිධානය කර තිබේ. දෙවසරකට වරක් පැවැත්වෙන මෙම අන්තර්ජාතික බෞද්ධ සංස්කෘතික උලෙළ චීනයේ ලීක්වාන් විහාරයේ නිර්මාතෘ ශ්‍රී දයුවාන් හිමියන් ගේ සංකල්පයකි.බුදු දහමේ සාමයික පණිවුඩය ඉතා ඵලදායී ලෙසත්, නිර්මාණාත්මක ලෙසත් ජනතාවගේ හදවතට සමීප කරවීමට බෞද්ධ සංස්කෘතික අංගයන්ට සුවිශේෂී හැකියාවක් ඇති බව උන්වහන්සේ පවසති.මෙම සංස්කෘතික උලෙළින් බලාපොරොත්තු වන්නේ ඒ උදාර පණිවුඩය ලොව පුරා ගෙන යාමටය. මේ අපූර්ව සංකල්පය පෙරදැරි කර ගනිමින් පළමු වැනි ආසියානු බෞද්ධ සංස්කෘතික උලෙළ සංවිධානය කෙරුණේ 2011 වසරේ කාම්බෝජයේ අවුන්කෝර් වට් ඓතිහාසික විහාරස්ථානයේ දී ය.ජෝර්ජ් ලිං මහතා අග්‍රාමාත්‍ය ආචාර්ය දි.මු.ජයරත්න මහතා හමුවූ අවස්ථාව.ලෝක බෞද්ධ සංස්කෘතික හුවමාරු සංවිධානයේ ශ්‍රී ලංකා සාමාජිකයන්ඉතා සාර්ථක ලෙස පැවැත්වුණු එම උත්සවයට රටවල් 24ක නියෝජිතයෝ සහභාගි වූහ. හොංකොං නගරය මූලස්ථානය කරගනිමින් ලෝක බෞද්ධ සංස්කෘතික ම්‍යස්ථානය පිහිටුවීම සඳහා මුල් වූයේ ද මේ උලෙළය. උත්කර්ෂවත් උත්සවයක් මධ්‍යයේ එම මූලස්ථානය විවෘත කෙරුණේ පසුගිය ජූනි මාසයේ දී ය.ඒ සඳහා රටවල් 41ක නියෝජිතයන් සහභාගි විය.ථේරවාදී බුදුදහමින් පෝෂණය වූ, ලෝකයේ ම අවධානය දිනා ගන්නා සංස්කෘතියකට උරුම කියන ලංකාවේ දී දෙවැනි අන්තර්ජාතික බෞද්ධ සංස්කෘතික උලෙළ පැවැත්වීම වඩාත් සුදුසු වන බවට අදහස් කළ දයුවාන් හිමියන් ගේ ප්‍රධානත්වයෙන් ඒ සම්බන්ධ පළමු සාකච්ඡාව පසුගිය වසරේ චීනයේ ලෙයිසු විහාරයේ දී පැවැත්වීය.ඉන්පසු එම වසරේ අවසාන කාර්තුවේදී බෞද්ධ සංස්කෘතිය පිළිබඳව ආසියානු සංසදයේ ලේකම් ජෝර්ජ් ලිං මහතා ලංකාවට පැමිණ බුද්ධ ශාසන හා ආගමික කටයුතු අමාත්‍ය, අග්‍රාමාත්‍ය දි.මු.ජයරත්න මහතා හමුවී මෙම උලෙළ පිළිබඳව සාකච්ඡා පැවැත්වීය.මෙම වැඩසටහනේ සම්බන්ධීකාරක වරයකු ලෙස ආචාර්ය වල්මෝරුවේ පියරතන හිමියෝ කටයුතු කරති. උන්වහන්සේ සමඟ ලංකාවට පැමිණි දයුවාන් හිමියෝ මෙම බෞද්ධ සංස්කෘතික උලෙළ පිළිබඳව මහින්ද රාජපක්ෂ ජනාධිපතිතුමාට නිල වශයෙන් දැනුම් දුන්හ. එස්.එම්.චන්ද්‍රසේන නියෝජ්‍ය අමාත්‍යවරයා ගේ ද සහභාගිත්වයෙන් පැවැති එම රැස්වීමෙන් පසු ලිං සු විහාරයේ නියෝජිත පිරිස බුද්ධ ශාසන හා ආගමික කටයුතු අමාත්‍යාංශ ලේකම් එම්.කේ.බී. දිසානායක මහතා සමඟ මෙම උත්සවය සම්බන්ධව කරුණු ගණනාවක් සාකච්ඡා කළහ.මෙම උලෙළේ දී මහනුවර ශ්‍රී දළදා මාලිගය ද සුවිශේෂී මෙහෙවරක නිරත වේ.ඓතිහාසික දළදා පෙරහරට සම්බන්ධ වන වෙස් නැටුම්, නයියඩි, පන්තේරු හා රබන් නර්තන කණ්ඩායම්වල දක්ෂ ශිල්පීන්ගේ දායකත්වයෙන් අලංකාර නර්තන අංග හතරක් මෙම උත්සවයේ දී ඉදිරිපත් කිරීමට නියමිතය.මීට අමතරව අනෙකුත් බෞද්ධ රටවලින් ද ඉදිරිපත් කෙරෙන විවිධ සංස්කෘතිකාංගවලින් මෙම උලෙළ අලංකෘත වේ.මෙවර දෙවන අන්තර්ජාතික බෞද්ධ සංස්කෘතික උලෙළ සඳහා රටවල් 64ක නියෝජිතයන් සහභාගි විමට ද නියමිතය. එහි දී ඒ ඒ බෞද්ධ රටවල ථේරවාද, මහායාන, වජ්‍රයාන යන බුදු දහමට අයත් බෞද්ධයින් සහභාගි වන අතර දේශපාලන නායකයින් ද සමඟ ලෝක බෞද්ධ සංවිධානවලට අයත් නියෝජිතයින් ද සම්බන්ධ වේ.බුදුදහම හා බැඳුණු සංස්කෘතිකාංග එකමුතුවක් ලෙසින් ප්‍රදර්ශනය කැරෙන මෙම උලෙළේ අන්තර්ජාතික සම්බන්ධීකාරක වරයකු ලෙසද කටයුතු කරන්නේ දහම් සෙවණ සිඟිත්තෝ නිර්මාතෘ සුදුහුම්පොළ විමලසාර හිමියන්ය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af1309222</link>
    <topic>ලොවටම ‍හිතැති ඕසෝන් ‍වියන සුරකිමු</topic>
    <author> ගාමිණී සුසන්ත</author>
    <content>පෘථිවිය බිහිවූ කාලයත් එය මත ජීවය ඇතිවූ කාලයත් පිළිබඳව සිතන විට පෘථිවිය මත මිනිසා පහළ වී ගත වී ඇත්තේ ඉතා සුළු කාලයක් බව පෙනී යයි. පෘථිවිය මත ජීවයක් ඇතිවීමට එම ජීවය ව්‍යාප්තවීමට අතිවිශාල දායකත්වයක් ලබාදුන් දෙයකි අපගේ පෘථිවි ගෝලය වටා ඇති වායුගෝලයේ තිබෙන ඕසෝන් වායු වියන.වියනක් ලෙස මෙය හැඳින්වුව ද මෙය ඕසෝන් (O3) නම් වායුවෙන් සමන්විත වූ වායුමය ස්තරයකි. පෘථිවි වායුගෝලයේ ස්ථර ගෝලයත් සීත ගෝලයත් අතර ඕසෝන් ස්තරය පිහිටා ඇත. සූර්යාගෙන් පෘථිවිය මතට වැටෙන සූර්ය කිරණ පෘථිවිය මතට වැටෙන්නේ මෙම ඕසෝන් වියන හරහා ය. අධික රශ්මියෙන් යුතු සූර්ය කිරණවල තිබෙන ජීවීන්ට අහිතකර පාරජම්බුල කිරණ මෙන් ම අල්ට්‍රාවයලට් කිරණ ද පෘථිවිය මතට වැටීම වැළැක්වීමට මෙම ‍ඕසෝන් වියනට හැකියාව ඇත. මෙම ඕසෝන් ස්තරය අපගේ වායුගෝලය තුළ නොමැති නම්, මිනිසාට පමණක් නොව කිසිම ජීවියකුට පෘථිවිය මත ජීවත්වීමේ හැකියාව නොමැත.‍ඒ තරමටම පෘථිවිය මහ ඇති ජීවය සහ ‍ඕසෝන් වියන අතර සම්බන්ධය ඉතා ප්‍රබලය. මෙම අගනා ඕසෝන් වියන මිනිසාගේ ම විවිධ ක්‍රියාකාරකම් නිසා විනාශ වන්නට පටන් ගන්නේ මීට වසර 50 කටත් පෙර පටන් ය. ඕසෝන් වියනේ ඝනත්වය ඉතාම ශීඝ්‍රයෙන් අඩුවන බව විද්‍යාත්මකව හෙළි වූයේ 70 දශකයේදී ය. ඒ සදහා ප්‍රධාන වශයෙන් හේතුවන්නේ ක්ලෝරො ෆ්ලුවරො කාබන් CFCබවද මෙහිදී හෙළිවිය.මෙම CFC නිශ්ක්‍රීය වායුවක් නොවන අතර උපරිම ලෙස වැඩ කළ හැකි වායුවකි.එසේ ම මෙම වායුව වසර 100 කට අධික කාලයක් විනාශ නොවී පවතී. වඩාත් ම වැදත් කරුණ වන්නේ මෙම වායුව සමඟ වැඩ කිර‍ීමෙන් හෝ මෙම වායුව ආග්‍රාණය වීමෙන් මිනිසා ඇතුළු ජීවීනට කිසිදු හානියක් සිදුනොවීම ය. මෙම හේතූන් නිසා එම අවදියේ දී CFC වායුව හැදින්වූයේ දෙවියන් දුන් ත්‍යාගයක් ලෙසය. මීට අමතරව තවත් රසායන ද්‍රව්‍ය, වායුන් 96 ක් ඕසෝන් වියනේ විනාශයට මුල්වන බව හෙළිවිය. හේලෝන්, කාබන් ට්‍රෙටාක්ලෝරයිඩ්, මෙතිල් ක්ලෝරො‍ෆෝම්, මෙතිල් බ්‍රෝමයිඩ් වැනි රසායන ඒ අතරින් ප්‍රමුඛය. 70 දශකයේදී විද්‍යාඥයින් පළ කළ ඉතා වැදගත් මතයක් වූයේ පැවති ආකාරයෙන් ඕසෝන් වියන තවදුරටත් විනාශ වුවහොත්, 1970 සිට වසර 60 ක් ඇතුළත (එනම් 2030 වනවිට) මේ මුළු පෘථිවියෙන් ම ජීවීන් තුරන් වන බව ය.ඕසෝන් වියනේ විනාශය මිනිසාට මෙන්ම පෘථිවියේ වෙසෙන සෑම ජීවියකුට ම ඍජුව ම බලපාන්නට විය. ලොව පුරා සමේ පිළිකාවන්ට ගොදුරුවන පිරිස ඉතාම ශීඝ්‍රයෙන් ඉහළ ගියේ ය. මිනිසාගේ ඇසේ සුද ඇතිවීමේ ප්‍රවණතාවය ද ඉතාම ශීඝ්‍රයෙන් ඉහළ ගියේ ය. එසේ ම ගහකොළ වලට ඍජුවම බලපෑම් එල්ලවීම නිසා ඵලදාව ශීඝ්‍රයෙන් පහත වැටී ලොව පුරා ආහාර හිඟයක් ඇතිවන්නට විය.ඕසෝන් ‍උයනේ විනාශය පරිසරයේ විනාශයට ද තදින් ම බලපෑවේ ය. කාලගුණය ඉතාම දරුණු ලෙස ආන්තික වෙනසකට ලක්විය. වැසි වැටෙන විට ගංවතුර ඇතිවී මහා විපත් සිදුවන තෙක් ම වැස්සේ ය. පායන විට ඇළදොළ සිදී මහපොළොව ඉරිතලා යන ආකාරයට පායන්නට විය. ගං වතුර මෙන් ම නායයාම්, සුළි සුළං වැනි ස්වාභාවික විපත් වලට ද ඕසෝන් වියනේ විනාශය ඍජු ලෙසම බලපෑම් කළේ ය. මේ අනුව පෘථිවියේ සෑම අංශයකටම ඕසෝන් වියනේ විනාශය බලපෑම් එල්ල කරන්නට විය.තවදුරටත් පෘථිවිය මත ජීවය පැවතීමට නම්, ඕසෝන් වියන ආරක්ෂා කළයුතු බව විද්‍යාඥයින්ට අවබෝධ වීමත් සමඟම, 1985 දී ඕස්ට්‍රේලියාවේ වියානා නුවරට රැස්වූ රටවල් 50 ක නායකයින් ඕසෝන් වියන සහ පරිසරය සුරැකීමේ සම්මුතියකට එළඹියේ ය. වියානා සම්මුතිය ලෙස හැඳින්වූයේ මෙම සම්මුතියයි. මෙම සම්මුතිය තවදුරටත් ඉදිරියට ගෙන යමින් 1987 දී ඕසෝන් වියන සුරැකීමට නීතිමය රාමුවක් සකසන ලදී. මොන්ට්‍රියල් සන්ධානය ලෙස හඳුන්වනු ලැබුවේ එයයි. ලෝකයේ සෑම රටක් ම මෙම සන්ධානයට ඇතුළත් කරගත යුතු බව 1987 දී තීරණය විය.මොන්ට්‍රියල් සන්ධානයේ ප්‍රගතිය නිසා මේ වනවිට ඕසෝන් වියනට අහිතකර වන රසායනික ද්‍රව්‍ය ලොව භාවිතා වන්නේ 42 ක් පමණි. එම රසායන ද්‍රව්‍ය භාවිතය 2030 වනවිට නතර කිරීමට මොන්ට්‍රියල් සන්ධානයට අයත් රටවල් බැඳී සිටී. ඕසෝන් වියන සුරැකීමේ වැඩකටයුතුවලට දායක වීමට ලොව වෙසෙන සෑම අයකුටම විශාල වගකීමක් ඇත. ශීතකරණ වායු සමීකරණ යන්ත්‍ර සඳහා භාවිතා කරන ඕසෝන් විනාශ කාරක වායුන්ගෙන් මිදී සාමාන්‍ය හයිඩ්‍රො කාබන්, ඇමෝනියා, ජලය වැනි ස්වභාවික ශීත කාරක භාවිතයට හුරුවීම වැදගත් ය. නවීන තාක්ෂණයෙන් යුතු ඕසෝන් හිතකර වායුන් සහිත වායු සමීකරණ යන්ත්‍ර සහ ශීතකරණ භාවිතයට ගැනීම ඉතා වැදගත් ය. එය අපගේ යුතුකමක් හා වගකීමකි. ඕසෝන් වියන සුරැකීමේදී ශ්‍රී ලංකාව කරන කාර්යභාරය අතිවිශාල ය.දැනට වසර කීපයක සිට අපේ රටට අලුත් පුරුද්දක් පුරුදු වෙමින් තිබේ.‍ ඒ‍; ජපානය ඇමෙරිකාව එංගලන්තය වැනි දියුණු රටවල භාවිතයෙන් ඉවත දැමූ විදුලි උපකරණ තොග වශයෙන් කන්ටේනර් පිටින් ශ්‍රී ලංකාව තුළට ගෙන ඒම ය. මෙයින් සිදුවන්නේ බටහිර රටවල කුණු බක්කිය බවට අපේ රට පත්වීම ය.ජපානයේ සිට කන්ටේනරයකින් භාවිතයෙන් ඉවත දැමූ මෙම ශීතකරණ 100 ක් රැගෙන ආවොත් ගැනුම්කරුවන්ට ඉදිරිපත් කරන්නේ ඉන් සියයට 50 කි. එයට හේතුවන්නේ ක්‍රියාත්මක නොවන උපකරණ සඳහා වෙනත් උපකරණයක කොටස් භාවිත කිරීම ය. මෙම ක්‍රියාවලියේදී ඊයම් රසදිය වැනි මිනිසාට ඉතා අහිතකර වන රසායන ද්‍රව්‍ය මහා පරිමාණයෙන් පරි‍සරයට එක්වේ. මිනිසාට පමණක් නොව මෙම රසායන ද්‍රව්‍ය සෑම ජීවියකුටම අහිතකර ය.බටහිර රටවලින් ඉවත ලන විදුලි උපකරණ පිළිබඳව අපට ඇත්තේ ඉතාම වැරදි සහගත මතයකි; චිත්‍රයකි. අපට පෙනෙන්නේ මෙම උපකරණ මිලදී ගන්නා විට ගෙවිය යුතු මුදල නවීන උපකරණ මිලදී ගන්නා විට ගෙවීමට සිදුවන මුදලට වඩා ඉතා අඩුබව පවසති. මෙය ඉතාම වැරදි මතයකි. පිටරටවලින් අපේ රටට කන්ටේනර් පිටින් ගෙන එන ඉවත දැමූ විදුලි උපකරණවල ආයු කාලය අවසන් වී ඇත. එම නිසා උපරිම කාර්යක්ෂමතාවයකින් වැඩ කිරීමේ හැකියාව එම විදුලි උපකරණවලට නැත. එම උපකරණ ක්‍රියාත්මක කිරීමට අධික විදුලි බලයක් වැය කළ යුතුවේ. පැරණි තාක්ෂණයෙන් වැඩකරන ඕනෑම විදුලි උපකරණයක් ක්‍රියාත්මක කිරීමට අධික අමතර ශක්තියක් වැයවේ. ඒ සමඟම මේ සමඟ එන ශීතකරණවල ඇත්තේ ඕසෝන් වියනට වින කරන වායූන්ය.නවීන විදුලි උපකරණවලට වඩා ‍ඉතා ම අඩු මුදලට තරමක් භාවිත කළ විදුලි උපකරණ තිබෙන බවට වර්තමානයේදි වෙළෙඳ ප්‍රචාරයන් ගෙන යනු දැකිය හැකි ය. මිලදී ගන්නා විට ගෙවන්නේ තරමක අඩු මුදලක් වුවත් ඔබ එවැනි උපකරණයක් මිලදී ගන්නේ නම් ඔබ නිවසට ගෙන එන්නේ විදුලිය කා දමන උපකරණයකි; පරිසරයට ඉතා අහිතකර ඕසෝන් පටලයට වින කරන විදුලි උපකරණයි. මෙවැනි දේ මිලදී ගැනීම වැලකිය යුතු ය. එය අපගේ යුතුකමකි. වගකීමකි. එසේ නොවුණහොත් සිදුවන්නේ අපගේ දරුවන්ට ජීවත්වීමට තිබෙන මේ සුන්දර ලෝකය අපගේ අතින් ම විනාශ වීම ය. ගාමිණී සුසන්තකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af1309223</link>
    <topic>පැලියගොඩ අඩිවේගී පිවිසුම කාටත් විවෘතයි</topic>
    <author>තාරක වික්‍රමසේකර</author>
    <content>පිටරටක ඉඳල අපේ රටට ඇවිත් කොළඹට එන්න පැය ගාණක් යනව කියන එක අමුතුවෙන් කියන්න ඕන කාරණයක් නෙමෙයි. මේ කතන්දරේ හින්ද අපේ රටට එන සංචාරකයො කටුනායක කිට්ටුව තියෙන සංචාරක හෝටල්වල නැවතිලා ඉන්න පුරුදු වුණා. ඒ අය කොළඹ එන්නෙ තෝර ගත්තෙ හුඟක් දුරට රාත්‍රී කාලය. සංචාරකයන් අරගෙන එන සමාගම් පවා සමහර වෙලාවට මේ වැඩේට හුරු වුණා. ඒත් ඉතින් මේ වැඩේ හැම තිස්සෙම කරන්න පුළුවන්ද?ඒක නිසා කොළඹ ඉඳල කටුනායකට අධිවේගී මාර්ගයක් හදන්න තීරණය වුණා. ඒත් මේ වැඩේ එක එක කතාන්දර හින්ද පස්සට ගියා. මුහුදුවැලි පුරවලා පාර හදන එක ගැන පරිසර සංවිධානවලින් පවා විවිධාකාරයේ චෝදනා කතන්දර ආවා. කොහොමින් කොහොම හරි පස්සට ගිය මේ වැඩේ පටන් ගත්ත.දැන් පාරෙ වැඩ හුඟක් දුරට ඉවරයි. හෙට අනිද්දට විවෘත කරන්න පුළුවන් බව හොදටම පේනවා. කොහොමත් පොදු රාජ්‍ය මණ්ඩලයේ නායක සමුළුවට කලින් මේ පාර විවෘත කරන බවයි ව්‍යාපෘතියේ අධ්‍යක්ෂ පුෂ්ප ගුණරත්න මහත්මයා අපට කිව්වේ. ඒ කතාව එහෙමයි. මේ පාර හැදුවයින් පස්සේ කොළඹ ඉදල කටුනායකට විනාඩි 25 කින් යන්න පුළුවන් කියලයි ඒ මහත්මයා කියන්නෙ. මං තීරු 4 කින් හැදිල තියෙන මේ පාර බලන්න ලස්සනයි. මුහුදු වැලි පුරවලා ලංකාවේ හදන එකම පාර මේ පාර බවත් කියන්න ඕන. මුතුරාජවෙල පුරවලා පාර හදල තියෙන්නේ ඒ පැත්තෙ වතුරින් යටවෙන එකටත් පිළියමක් හැටියටයි.මේ අධිවේගී පාර පටන් ගන්නෙ පෑලියගොඩින්. ඒත් හුඟ දෙනෙක් හිතාගෙන ඉන්නෙ කැලණි පාලම ගාවින්ම පාර පටන් ගන්නව කියල. ඇයි ඉතින් කැලණි පාලම ගාව ඉඳල සුපිරි පාරක්නෙ හදල තියෙන්නෙ. ඒක අධිවේගී පාරට යන්න තියෙන පිවිසුම් මාර්ගයක්. ඒ පාරෙන් ගිහින් වනවාසල හරියෙදි තමයි අධිවේගී මාර්ගයට යන්න පුළුවන් වෙන්නෙ.ඒ විතරක් නෙමෙයි. තොරණ හන්දියෙන් වගේම මීගමුව පාරෙන් ඇවිත් මාළු කඩේ ගාවින් තියෙන පිවිසුම් මාර්ගය පාවිච්චි කරලත් අධිවේගී මාර්ගයට එන්න පුළුවන්. කැලණි පාලම ගාවින් තොරණ හන්දියෙන් වගේම මාළු කඩේ පැත්තෙන් එන පාර තුනම එකතු වෙන්නෙ වනවාසල හරියෙදි මහ පාරෙ යන කෙනෙකුට නම් ඒ එකතු වෙන ප්‍රදේශය හරියට පේන්නෙ නැති වුණත් කෝච්චියෙ යද්දි නම් හොඳට පේනවා.එතැනින් තමයි අධිවේගය පටන් ගන්නෙ. සල්ලි ගෙවල යන්න වෙන්නෙ එතැනින් පස්සේ තමයි.අපි මේ කියන්න යන්නෙ අධිවේගය ගැන නෙමෙයි. අධිවේගයට සම්බන්ධව හදපු මේ පිවිසුම් මාර්ග තුන ගැනයි.කැලණි පාලම ළගින් වගේම තොරණ හන්දියෙන් මාළු කඩේ පැත්තේ (මීගමුව පාරෙන්), හදල තියෙන මේ පාර නිසා හුඟක් දෙනකුට සෙත සදාගන්න පුළුවන් කියලයි පුෂ්ප ගුණරත්න මහත්මයා කියන්නෙ.‘අධිවේගී මාර්ගයට පිවිසුම් මාර්ග විදිහට හදල තියෙන මේ පාර නිසා පහසුකම් සැලසෙන්නේ අධිවේගී මාර්ගයේ යන අයට විතරක් නෙමෙයි. නුවර පාරෙන් වගේම මිගමුව පාරෙන් යන අයටත් මේ පාරෙන් ලොකු ප්‍රයෝජන ගන්න පුළුවන්. වෙනද නුවර පාරෙන් ඇවිත් තොරණ හන්දියේ ගුවන් පාලමෙන් ඇවිත් බියගම පාරෙන් එන වාහනවලටත් ඉඩ දීල වාහන අස්සෙන් ආපු අයට දැන් ඒ වගේ කරදරයකට මුහුණ දෙන්න වෙන්නෙ නෑ.ඒ අයට තොරණ හන්දියෙන් නව පිවිසුම් මාර්ගයෙන් කෙළින්ම විනාඩි දෙක තුනකදි කැලණි පාලම ගාවට එන්න පුළුවන්. ඒ වගේම මීගමුව පාරෙන් එන අයටත් මාලු කඩේ ගාවින් ඇවිත් ඒ විදිහටම කැලණි පාලාම ළගට එන්න පුළුවන්. එනකොට විතරක් නෙමෙයි යනකොටත් ඒ විදිහටම රථ වාහන තදබදයකට අහු නොවී යන්න පුළුවන්. ඒ විතරක් නෙමෙයි මීගමුව පාරෙන් එන අයට නුවර පාරටත්, නුවර පාරෙන් එන අයට මිගමුව පාරටත් යන්න කෙටිම වගේම පහසුම මාර්ගය තමයි මේ නව පිවිසුම් මාර්ගය‘මීගමුව පාරේ මාළු කඩේ අසල පිවිසුම් මාර්ගයමේ පාරෙ යන්න සල්ලි ගෙවන්න ඕන නැහැ කියලයි පුෂ්ප ගුණරත්න මහත්මයා කියන්නේ.‘ මේක හරියට තේරුම් ගන්න ඕන අධිවේගී මගට පිවිසුමට හදපු තොරණ හන්දියේ ඉදල කැලණි පාලම ගාවට වගේම මීගමුව පාරේ මාළු කඩේ ළග ඉදල එන පාරෙ විතරයි නොමිලේ යන්න පුළුවන්. මේ පාර මුණ ගැහෙන තුන්මං හන්දියෙන් තමයි අධිවේගය ආරම්භ වෙන්නේ. එතැනින් අධවේගී මගට පිවිසෙන්න අවසර තියන්නේ මුදල් ගෙවා යන අයට වගේම අනුමත කරපු වාහන වලට විතරයි‘ඒ කියන්නේ පිවිසුම් මාර්ගයේ ඕනම වාහනයකට යන්න පුළුවන්ද?ඔව් , සමහර අය හිතාගෙන ඉන්නෙ පිවිසුම් මාර්ගයත් අධිවේගී නීතිය ක්‍රියාත්මක වෙනව කියල. මේ කරුණු දෙක පටලව ගන්න එපා.පිවිසුම් මාර්ගයේ ඕන වාහනයකට යන්න පුළුවන්. ඒත් කලින් කිව්ව වගේ අධිවේගී මාර්ගයට යන්න පුළුවන් අනුමත වාහනවලට විතරයි.කොටින්ම කියනව නම් මේ පිවිසුම් මාර්ගයෙන් ඕනම වාහනයකට යන්න පුළුවන්. තොරණ හන්දියේ ඉඳල කැලණි පාලම ළගටත් මාළුකඩේ පැත්තෙන් ඇවිත් කැලණි පාලම ළගටත් එන්න පිවිසුම් මාරේගය පාවිච්චි කරන්න ඕන කෙනෙකුට පුළුවන්. ඒ කියන්නෙ මෝටර් සයිකල් වගේම ත්‍රී වීලර් වලටත් මේ පාර පාවිච්චි කරන්න පුළුවන්. ඒකත් හොඳ ආරංචියක්. අපිට කලින් ආරංචි වුණේ මේ පාර ත්‍රීවීලර් වලට වගේම මොටර් සයිකල් වලට තහනම් කියල. ඒත් පුෂ්ප ගුණරත්න මහත්මයා කියන්නෙ සාමාන්‍ය ජාතික මහ පාරක් විදිහටයි මේ පිවිසුම් මාර්ගය සලකන්නෙ කියල. ඒත් අතරමැද බස් නවත්වන්න එහෙම බැහැ.මොකද ඉක්මනට යන්න තියෙන පාරෙ තව කොට කොටා යන්න දෙන්නත් පුළුවන්ද?මේක තමයි අධිවේගයේ පිවිසුම් මාර්ග ගැන අපට කියන්න තියෙන්නෙ. තව සති දෙක තුනකින් අධිවේගය විවෘත වෙනවා. මේ විවෘත කිරීමත් ජනාධිපතිතුමා අක්න්ම සිදු කෙරනවා කියල තමයි අපට දැන ගන්න තියෙන්නේ. ඒ දවස එනකල් අපි වගේම හුඟ දෙනක් බලාගෙන ඉන්නෙ තම තමන්ගෙ ගමන් බිමන් ඉක්මනට යන්න පුළුවන් වෙන නිසයි.පෑලියගොඩ නවලෝක වටරවුම වගේම නුවර පාරෙ 4 කණුව වටරවුමට ඊට පස්සෙ වැඩ අඩුවෙයි කියලයි හුඟ දෙනෙක් බලාපොරොත්තු වෙන්න. කොහොමින් කොහොම හරි අපේ රට විදේශිකයන්ට ආකර්ෂණය කර ගන්න පුළුවන් වෙන විදිහෙ තවත් ජය කණුවක් නංවන්න අපට පුළුවන් වුණා. ඒ ජය කණුඅව කොඩිය ඔසවන්න විතරයි දැන් තියෙන්නේ.තාරක වික්‍රමසේකරසේයාරූවිමල් කරුණාතිලකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af1309224</link>
    <topic>දෙවියන් වැඩියාද?</topic>
    <author>උපාලි සමරසිංහ</author>
    <content>කාජරගාමයට ඉහළ අහසේ නෑඹුල්ව වැටුණු අරුණාලෝකය හිරුගේ පළමු රැස් දහර එදා ඒ භූමියේ මහා චමත්කාරයක් කැටි කොට ගත් විප්‍රලම්භයක් ද මවා පෑයේය. මල්, ‍ෙතල්, කපුරු, පහන්, පලතුරු වට්ටි අතින් ගත් උවැසි උවැසියෝ කතරගම කිරි වෙහෙර සමීපයේ සිට වහ වහා උදෑසන හයේ කනිසමට රුහුණු මහා කතරගම දෙවොල වට කර ගත්හ. මුළු මහත් කතරගම නගරය හැම තැනම ඉඩ පහසු හැම තැනකම බැතිමත් ජනයාගෙන් පිරී ඉතිරිණ. ඈත සිට බලන විට මුළු නගරයම පෙනුණේ වාහන නැවතුම් පොළක් ආකාරයෙනි.ලහි ලහියේ කඩිමුඩියේ එහෙ - මෙහෙ දුවන බැතිමතුන් රොද බැඳී මේ දිව යන්නේ ඒ කතරගම මහා දෙවාලටමය. කාලයක් ම වියළි ඉපල් දඬු මෙන් තිබුණු පලතුරු කඩ එදා සෝබාමත්ව බැබළිණි. මේ ඉකුත් සැප්තැම්බර් 17 දාය. එනම් කතරගම මහා දිව්‍ය රාජෝත්තමයාණන් වහන්සේගේ උපන් දිනය දාය.පලතුරු කඩ සියල්ලේ පලතුරු හඳුන්කූරු හා වෙනත් සියලු දේ විකිණී ගියේ උණු කැවුම් ආකාරයෙනි. පැමිණෙන දස ලක්ෂයක තරම් ජනතාවට ඒ කඩවල පූජා භාණ්ඩ මදි විය. පලතුරු ද මදි විය. ඇතැමෙක් තම ගම් බිම්වල සිට සුදු කඩතුරාවලින් වසා ගත් පලතුරු වට්ටි ගෙනාහ.එන්න, මල්ලි, නංගි කාමරයක් හොයා දෙන්නම් යැයි කී අතරමැදියෙකුගේ හඬක්වත් නෑසිණ. සියලු නැවතුම්පළවල කාමර ජනයාගෙන් පිරී ගොස්ය. විශ්‍රාම ශාලා ද ජනතාවගෙන් දෝරෙ ගලා ගොසිනි. මල් වෙළෙන්දියන්ගේ මල් අතොරක් නැතිව විකිණින. ඔව්හු මල් ‍සොයා යළි යළි දිවූහ. හෝටල භෝජනාගාරවල කෑම බීම ද හිස් විය.උදෑසන හයයි - හතයි අතර හෝරාවේදි මේ ලක්ෂ ගණන් ජනතාව තමන්ගේ පලතුරු වට්ටිය දෙවියන්ට පිදීමට මහා සටනක් කළහ. රුහුණු කතරගම මහා දේවාලයේ තුන් දොරකින් ඇතුළට වැදුණු බැතිමත්හු මේ හෝරාව ඇතුළත ම පූජා වට්ටිය පුදා ගැනීමට යුහුසුළු වූහ. දේවාලයේ මහා කපුවෝ ද බිරාන්ත වූහ.රුපියල් මොනර කොළ පලතුරු වට්ටි අතර තටු ගසන්නට වන. මහා කලබලයක් නිර්මාණය විය. එළඟි තෙල් හා අබතෙල් යෙදූ පහන් දස අත දැල්වෙන්නට විය. දේවාලයේ බිත්ති ද කළු විය. කපුවන්ගේ නිදන කාමර පිහිටි ‍තැන්වලද කතරගම දෙවියන්ට පහන් පත්තු විය. පලතුරු ටොන් ගණන් ගොඩ ගැහිණ.ඒවා පූජා නගරයේ ගව මහීෂ අලි ඇතුන්ට ද රාජභෝජන මෙන් විය. සල්ලි හා පඬුරු ගෝනි ගණනින් ද එක් විය. පෙරහර සමයේදිවත් වැලි ඇට ගණනට අතුරු සිදුරු නැතිව මේ පූජා භූමිය බැතිමතුන්ගෙන් මෙසේ පිරී නොමැත. එසේ නම් මේ තරම් වෙනසක් මෙබඳු ඓශ්චර්යයක් සිදුවුණේ කෙලෙසකද? එදා සවස හතත් හතයි හතළිස් ගණන් අතරද මේ අපූරු දෙවියන්ගේ හෝරාව එළැඹුණත් ජනතාව සන්සුන්ව පෙළ ගස්වා සංවිධානාත්මකව එය ‍මෙහෙයවීමට කපුවෝ සමත් වූහ.ප්‍රවීණ ජ්‍යොතිර්වේදි මංජුල පීරිස් විස්මිත අනාවැකිකරුවෙකි. අමෙරිකාවේ ලෝක වෙළඳ මධ්‍යස්ථාන ප්‍රහාරය, ජපාන සුනාමි මතු නොව අප රටේ ත්‍රස්තවාදින්ගේ පරාජය වැනි දේ ඔහු ටක්කෙටම දින වකවානු ඇතිව කීවේය. අප රටේ දේශපාලනඥයන්ටද, කලාකරුවන්ට ද තවත් බොහෝ විදග්ධයනටත් ඔහු විස්මිත අනාවැකි කියා නමක් දිනුවෙකි.කතරගම දෙවියෝ සැප්තැම්බර් 17 දා ජීවමාන ආකාරයෙන් අප හමුවට එන බවක් ඔහු කීවේ යැයි මාධ්‍ය මගින් ප්‍රචාරය විණි. මේ තරම් ප්‍රබල සමාජ හැසිරීමක් කරන්නට සමත් ඒ ජ්‍යොතිෂවේදියාණන් සමඟ යම්බඳු කතිකාවක් කරන්නට මම ඔබ වෙනුවෙන් ඔහු සොයා යමි.ඇත්තට ම මොකක්ද? මේ සිදූවූ දේ.කුජ දවසෙ කුජ නැකතේ කුජ හෝරාව යෙදෙන්නෙ - බොහෝ විට අවුරුද්දකට වතාවයි. කුජ කියන්නෙ අඟහරු. යුද්ධයට අධිපති කතරගම දෙවිඳුන් මිනිසුන්ගේ ප්‍රශ්න දෙස හොඳින් ඇහුම් කන් දෙන පිහිට දෙන අසිරිමත් වේලාව ගැන විතරයි මා දැන්වූයේ. ඇතැම් මාධ්‍ය මගේ ඒ ප්‍රකාශ විකෘති කැර කතරගම දෙවියන් කාටත් පෙනෙන ලෙස ජීවමානව එනවා යැයි මා කියූ ආකාරයෙන් ඒක පළකළා.කතරගම දෙවියන් ඇත්තට ම ජීවමාන ද?බළන්ගොඩ ආනන්ද මෛ‍ෙත්‍රය නායක හාමුදුරුවො කතරගම දෙවියන් හැබැහින් දුටු බව උන්වහන්සේගේ පොත් පත්වලින් පෙනෙනවා. එක් අවස්ථාවක අපේ නායක හාමුදුරුවො කතරගම ගිනි පෑගීමේ උලෙළක් බලන්ඩ ගියා. ගිනි අඟුරු සකස් වූ වහාම පඬු වර්ණ තාපස ඇඳුමින් කිසියම් පුද්ගලයෙක් ගිනි තලය තරණය කළා.උන්වහන්සේ ඒක පැවසුවා. එවිට ප්‍රධාන කපු මහතා එහෙමද? එහෙනම් දෙවිඳුන් වැඩලා. දැන් පටන් ගමු කියලා ගිනි පෑගීම පටන් ගත්තේ. උදේ හවා වතාවත් කළත් සමහරුනට දෙවියන් දකින්න බෑ, ඊට මහා සීලවන්තකමක් තිබෙන්නට ඕනෑ.අර කුජ හෝරාවේ සීලවන්තම කෙනෙකුට සමහර විට එවැනි දේ දර්ශනය වන්නට පුළුවනි. මා පැහැදිලිව ඒ විද්‍යුත් නාළිකාවේ කීවෙ එදාට දෙවියන් අපේ දේ හොඳින් අසන බව හා පිහිට ලබා දෙන බව පමණයි. දර්ශනය වී අප හමුවේ කතා කරන බවක් මා කොහෙත්ම කීවෙ නෑ. සමහර මාධ්‍ය මේ ප්‍රකාශය විකෘති කළ බව මා නැවතත් කියන්නෙ. කතරගම දෙවියන්ගෙන් ඉතිහාසයේ බොහෝ උදව් රජදරුවන් පවා ගත්තා.එහෙම ගත් අවස්ථා ගැන විග්‍රහයක යෙදුණොත්.කතරගම මහා දේවාලෙ ඔතැන ඔය විදියට හදන්ඩ දුටුගැමුණු රජතුමා ක්‍රියා කළේ දෙවියන්ට වූ පොරොන්දුවක් මතයි. ආක්‍රමණිකයෙක් වූ එළාර පන්නා දැමීමේ සටනින් ඔහු පරාජය කරන්නට විශාල පිටුබලයක් කතරගම දෙවියන් දුන් බව ජනශ්‍රැතියේ ද එනවා. සීතාවක රාජසිංහ රජුට සිහිනෙන් පෙනී යම්බඳු වචනයක් කියා එදා මහවැලි ගංතෙර ලේවැල්ලේදී පොළොව වලාකුළින් වැසී ගිය මොහොතින් පරංගින් හා සටන් වැද දිනන්නටත් මේ දෙවියන් උදව් කළා.මානවම්ම කුමාරයාට ත්‍රිකුණාමලයේ - ගෝකණ්ණ මුහුදු තෙර සිට ධ්‍යාන කොට උන්වහන්සේගෙන් වරප්‍රසාද ලැබුවා. තොටගමුවේ ශ්‍රි රාහුල හාමුදුරුවන්ටත්, සබරගමුවේ පුණ්‍ය චිත්තා භූත විද්‍යාඥයාටත්, කෝට්ටේ ජයවද්දන පුරය කරපු අලගක්කෝණාරයන්ටත්, ඌවේ වෙල්ලස්ස සටනදි විල්බ‍ාවේ සෙනෙවියාටත් උදව් කළා. බරණ ගණිතාචාර්ය තමන්ගේ පැන ගිය බිරිය උන්වහන්සේට කවි කියා නැවත ගෙන්වා ගත් බවකුත් කියැවෙනවා.දෙවිඳුන් මහසෙන් රජුගේ තවත් පුනර්භවයක් ලෙසත් රෝමානු යුද දෙවියා ලෙසටත් මත තිබෙනවා.රෝමානු යුද දෙවියා අඟහරු. ඒ කියන්නෙ ඉංග්‍රිසියෙන් MARS බලය ක්‍රියාකාරිත්වය ඉහළයි. යුදයට සෙන්පති. බොහෝ ඉහළ යුද හමුදා නායකයින්ගේ ත්‍රිවිධ හමුදා උසස් නිලතල දරන්නන්ගේ අඟහරු බලය වැඩියි. මහසෙන් කතාව කියන්නේ අරිසෙන් අහුබුදු මහත්මයා. මා ඒ ගැන වැඩිමනක් දන්නෙ නෑ. ඒත් ඒ රජු කිරි වෙහෙර ළඟ පූජා කටයුතු කරලා තියෙන බව ඉතිහාසයේ තියෙනවා.ඔබ වෙනම දිනයක් යොදා ගත්තේ අනෙක් දිනවල දෙවිඳුන් දෙවොලේ නැති බව කියන්නද?එහෙම කිසිම වැරැදි අදහසක් ගන්න එපා. දෙවිඳුන්ගේ බැල්ම මුළු කාජරගාමයේම තියෙනවා. මැණික් ගංගාවට, වැඩසිටිකන්දට, මහා කතරගමට, සෙල්ලකතරගමට විතරක් නොවේ. මුළු රෝහණ ජනපදයට ම තියෙනවා. මා ඒ කුජ හෝරාව ගැන කීවෙ වෙනත් දිනට වඩා ප්‍රාණ පිහිටුවා අප දෙස බලා සිටින මොහොතක් ගැන කියන්නයි.ඔබ අනාවැකි කියන්නෙක් හැටියට ප්‍රකටයි. මේ කීවෙත් අනාවැකියක් ද?‍නෑ. මේක අනාවැකියක් නොවේ. මා කීවේ දෙවිඳුන් දෘෂ්‍යමාන වන බව නොවේ. පිහිට ලබා ගත හැකි ආකාරයයි.ඔබේ ජ්‍යොතිෂය අනාවැකි සියයට සියයක් හරි ගියා කියලා ඔබට කියන්න පුළුවන් ද?ඔබ සමඟ මා 2006 ඔක්තෝබරයේ කීවා උතුරේ ත්‍රස්තවාදීන් මේ රටින් මුලිනුපුටා දමන්න 2009 දී මේ නායකතුමාට හැකි වෙනවා කියලා. ලෝකයේ ජින් ඩික්සන්ට, එඩ්ගා කේසිට, මයිකල් නොස්ට්‍රොඩාමුස්ටත් වැරැදුණු අවස්ථා තිබෙනවා. විද්‍යාවේ තිබෙන නිගමන සියයට සියයක් නිවැරැදිද? ඒවාත් අවුරුදු 50 ක් විතර යනකොට අලුත් නියමයන් හොයා ගන්නවා. බොහෝ විට අනාවැකියක් කියන්න පුළුවන් පුළුල් සොයා බැලීමකට පස්සෙ.ජනතාවට කතරගමට එන්ඩ කියා ආරාධනා කළාද? මේ තරම් ජන ගඟක් ගැලුවේ?මා කීවෙ තමන්ගෙ ගමේ විහාරයට, එහෙමත් නැත්නම් අලුත්ගම කන්දෙ විහාරයට, බෙල්ලන්විලට, කැලණියට මේ වගේ තමන්ට යා හැකි ළඟම පින් බිමකට ගිහින් ඒ වෙලාවට බෝධි පූජා කටයුතු කරලා දෙවියන්ට පින් දීලා අවශ්‍ය දේ ඉල්ලගන්ඩ කියලා මිසක් කතරගමට එක්වෙන්න නොවේ. එහෙම යන්ඩ පුළුවන් අය එහෙම ගියත් වරදක් නැති බවත් මා කීවා.ඔබ ඒ කුජ හෝරාවේ රට වෙනුවෙන් හෝ තමා වෙනුවෙන් පැතුවා ද?ඇත්තට ම මා ඒ වෙලාවෙ හිටියෙ උඩුවේ ධම්මාලෝක හාමුදුරුවන්ගෙ ඇලන් මැතිනියාරාමෙ. මාත් පහන් පත්තු කරලා මේ රට බේරාගත්ත ත්‍රිවිධ හමුදා රණවිරුවන්ට, පොලිසියට, සිවිල් ආරක්ෂක හමුදාවට, රටේ නායකතුමාට, රට බේරාගත් සියලුම විරුවන්ට තවදුරටත් මේ රට අලුත් ව්‍යසනවලින් බේරාගන්ඩ හැකිවේවායි ප්‍රාර්ථනය කෙරුවා. මේ වෙලාවෙ ඉල්ලුම් ඉල්ලපු සියලුම අහිංසක ජනතාවගේ ප්‍රාර්ථනා ඉෂ්ට සිද්ධ කර දෙන්ඩ දෙවියනේ කියා ප්‍රාර්ථනා කළා.මේ සිද්ධියෙන් කතරගම දෙවොලට ලක්ෂ 10 ක පමණ අලාභ වී යැයි කියනවා. ඒ ගැන මොකද හිතන්නෙ.දෙවොලට අලාබයක් වීම ගැන කනගාටුයි. ඒත් ලක්ෂ ගණන් ජනතාවක් එක මොහොතකට දැහැමිව එක අරමුණක දේව භක්තිය වෙනුවෙන් හරි හිටියා මේ කුජ හෝරාව ප්‍රකාශ කිරීමෙන්. කතරගම නවාතැන්පළවලට, පලතුරු කඩවලට, මල් විකුණන්නියන්ට තවත් බොහෝ අයට මේකෙන් සෙතක් වුණා. දේවාලයට බැතිමතුන් පිදූ පූජා වට්ටි හා එහි තිබූ දේ දේවාලයට රුපියල් කෝටි ගණනක් වටිනවා.හෙටත් මේ වගේ දේවල් ප්‍රකාශ කරනවාද?මා ප්‍රකාශ කළ දේ විකෘතියට වාර්තා කිරීමේ වැරැද්දයි සිදුවුණේ. අනාවැකියක් හරියට ම කියන්න පුළුවන් නම් බය නැතිව හෙටත් මම කියනවා. ඒ මේ රටේ ජනතාව වෙනුවෙන්. දුටුගැමුණු රජතුමා හිස් බංකර් දහස් ගණන් හැදුවෙ කතරගම දෙවියන්ගේ කීමට. එළාරගේ විසි මහ යෝධයෝ ඒවා කඩා බිඳලා වෙහෙසුණාම අපේ දස මහා යෝධයන්ට ඒ අය මරා දමන්ට පහසු වුණා. දුටුගැමුණු රජතුමා බුද්ධ යන්ත්‍රය තම ඔටුන්නෙහි බහා පළඳවා සටනට ගියෙත් දෙවියන්ගේ කීමට. ඒක පැහැදිලිව කිව යුතුයි.උපාලි සමරසිංහඡායාරූපසුසන්ත විජේගුණසේකර කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af1309226</link>
    <topic>ඕක දැකපු ඕදිරිස්ට ඕක ඕනෑ වුණා</topic>
    <author>කසුරි</author>
    <content>මසිත මා රැගෙන බොහෝ ඈත අතීතයට යයි. අතීතයේ එක්තරා දිනයක් අසබඩ මසිත මා නවතාලයි.එය එක්තරා දිනයකි. දිනය කවදාදැයි මට මතක නැත. එහෙත් වේලාව මට හොඳින් මතකය.එය කළුවර හිමිදිරියකි. අරුණලු වැටෙන්නට බොහෝ වේලාවක් තිබිණි. තාත්තා සරමක් සහ සුදු කමිසයක් ඇඳ කරවටා සුදු පැහැ තුවායක් දමාගත්තා මට මතකය. අම්මා මට ජංගි කොටයක් සහ කමිස පොඩියක් ඇන්දුවාය. පාන්දරම තෙල් තලියක් ගා හිස පීරුවාය. තෙල් තලියෙන් කොටසක් ඉස්මුදුනේ සිට ගලාවිත් කම්මුලටත් වැටුණේය.පසුව චීත්ත පොටින් ම කම්මුල පිස දැම්මාය. මම අලුත්ම අලුත් ගල්ලෑල්ල ද ගල්කූර ද හෝඩි පොත ද අතට ගතිමි. තාත්තා හුළුඅත්තත් රැගෙන මිදුලට බැස්සේය.“උඹට තුනුරුවන්ගෙ පිහිටයි”අම්මා හිස අතගාමින් කීවාය. මම දණගසා ඈට වැන්දෙමි.“පරිස්සමින්.. සතා සරුපයා එළිබහින්ඩත් පුළුවන්”“මේ පාන්දර?” තාත්තා ඇසුවේය.අම්මා ඊට පිළිතුරු දෙන්නට ගියේ නැත. අපේ ගං ගොඩැල්ලේ සිට ඉහළගම පන්සලට යන පාරට අරුණලුවත් නොවැටුණු හිමිදිරියේ නොව මද්දහන් පැයේදීවත් හරි හැටි එළිය වැටෙන්නේ නැත. ලඳු පඳුරුවලින් දෙපස වැසී තිබිණි. උස් ගස්වල පවා ගිරිතිල්ල, පෝටා වැනි වැල් එතී වන ලැහැබක අඳුරු අඩි පාරක් බවට පත්කර ඇත්තේය.තාත්තා දෙපසට හුළුඅත්ත වනමින් ඉදිරියෙන් ගමන් ගත්තේය. මම ඔහු පසුපසින් එහෙත් ඇ‍ඟෙහි ගෑවෙන නොගෑවෙන තරමට ළංව අඩිය තැබුවෙමි.මා එදා අකුරු කියවන්නට පන්සලට ගියේ ඒ අයුරිනි. ඒ ගමනේ දී මුහුණේ අතපයේ හැමතැනම වැදුණු හීතල පින්නෙහි පහස දැනුදු දැනෙන්නාක් මෙනි.පන්සලේ ලොකු හාමුදුරුවන් වූ හාන්දුපැල්පොළ මේධංකර හිමියෝ මට අකුරු කියවූහ. ඒ විහාරගෙයි බුදුපිළිමය අබියස මල් පූජා කිරීමෙන් පසුවය.පළමුව හෝඩි පොතේ පළමු පිටුවේම තිබූ අම්මා කෙනකුගේ පින්තූරය දෙස බලා අයන්න කීවෙමි. ඉන්පසු ගල්ලෑල්ල මත මගෙ අත තබා ගල්කූර හරිහැටි අල්ලන හැටි කියාදුන්නේත් ලොකු හාමුදුරුවෝය. ඉන්පසු උන්වහන්සේ මගේ අතින් අල්ලාගෙනම අයන්න ලියන හැටි පුරුදු කළහ.අයන්න ලයන්න - අල කියාත් කියැවූයෙමි.අවුරුදු හැටතුනකට පෙර එක් දිනයක අරුණලු වැටෙන පැයේ ලියූ පළමු අයන්න මත මසිත රුඳී තිබේ.ඕවිට ළඟ ඕලු විලේ ඕලු මලක් පිපුණාඕක දැකපු ඕදිරිස්ට ඕක ඕනැ වුණාඕං ඉතින් ඕක ගන්න ඕලු විලට පැන්නාඕනැකමින් මල් කඩලා ඕකට පැන් ඉස්සාමම ජේ.බී.දිසානායක මහාචාර්යතුමාගේ හෙවත් ජේ.බී. සර්ගේ ‘අකුරු මිහිර’ සී.ඩී. තැටියට සවන්දෙමින් සිටියෙමි.මාත් රැගෙන මසිත දුරාතීතයට ගියේ අකුරු මිහිරේ හඬත් සමඟය.මා අකුරු ලියුවේ ගල්ලෑල්ල මත ගල්කූරෙනි. තාත්තලා අකුරු ලියන්න ඇත්තේ වැලිපිල්ලේ ඇඟිල්ලෙනි. පුත්‍රයා අකුරු ලියුවේ කඩදාසියක් මත පැන්සලෙනි. දැන් සියල්ල විද්යුත් මෙවලම් බවට පත්වෙමින් තිබෙන යුගයයි. හෝඩිය ඉගැන්වීම ද විද්යුත්කරණය වෙමින් පවතී. ජේ.බී. සර් ගේ අකුරු මිහිර ඒ පිළිබඳව නිෂ්පාදනය වුණු ප්‍රශස්ත මෙවලමකි.විද්යුත්කරණය ප්‍රතික්ෂේප කළ හැක්කක් නොවේ. එය සමාජ ගලනයේම පියවරකි.හෙට උපදින දරුවා සී.ඩී. තැටිය ද ඉවත දමා පරිගණකය ඉදිරිපිට වාඩිවී හෝඩිය ඉගෙනගන්නා දවස නුදුරේදීම උදාවනු ඇත.ඒ අයුරින් සලකා බලන කල්හි සිංහල හෝඩිය දුහුනකු විසින් විද්යුත්කරණය වෙන්නට පෙර ජේ.බී. සර් වැනි බස පිළිබඳ ප්‍රාමාණික වියතකු විසින් සකස්වීම දරුවන්ගේ භාග්‍යයක් කොට සලකමි.මෙහි එන යෙදුම් අතිශයින්ම රමණීයය. සරල ය. ජේ.බී. සර් ගේ යෙදුම් මෙන්ම විශාරද දමයන්තිගේ ගැයුම් ද ළගන්නා සුලුය. දරුවන්ට සමීප විය හැකිය.රාජ්‍ය සංගීත සම්මාන උලෙ‍ළේ දී ප්‍රශස්තතම ළමා සංගීත තැටිය වෙනුවෙන් අකුරු මිහිර ඇගැයීමට පාත්‍රවීම සැබැවින්ම යහපත් ප්‍රතිචාරයකි. ඒ සම්මානය අකුරු මිහිරට ලැබීම නිසා සම්මානය වඩාත් සම්මානනීය තත්ත්වයට පත්වූ බව මම විශ්වාස කරමි.ජේ.බී.සර්ගෙන් පසු තවදුරටත් හෝඩිය විද්යුත්කරණය කරමින් ප්‍රකට ළමා ලේඛිකාවක වන ජානකී සූරියආරච්චි ඩිජිටල් සංඝත තැටියක් (DVD) නිර්මාණය කර ඇත.ඒ කලඑළි දැක්මට මට ද ආරාධනා කොට තිබිණි. එහෙත් සහභාගිවන්නට අවස්ථාවක් නොලැබිණි. එබැවින් තවමත් ඒ තැටිය මා දුටුවේ නැත. එබැවින් වැඩි යමක් නොලියමි. ඈට සුබපතමි.සිංහල හෝඩිය එ‍ෙස් හඬින් සහ රූපයෙන් එනම් විද්යුත් මෙවලම් ලෙස දරුවා සහ ගුරුවරුන් අතට පත්වීම අධ්‍යාපනයේ කඩඉමක් සලකුණු කරනු ඇතැයි විශ්වාස කරමි.එසේ වුවද කියවීම සහ ලිවීමට වඩා ඇසීම සහ බැලීම ප්‍රමුඛ වුවහොත් කෙබඳු තත්ත්වයක් ඇතිවිය හැකිදැයි විමසිල්ලෙන් සිටීම වටී.කසුරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af1309227</link>
    <topic>ආබාධිත කාන්තාවන් සමඟ රණ්ඩුවට එන පිරිමි අපේ රටෙත් සිටිනවා</topic>
    <author>එප්පාවල</author>
    <content>එක් වරකදී නම්බුකාර දෙයක් පැතිරී යන්නේ සිව්දෙනෙකු අතරට පමණි. නමුත් නොවැදගත් අවනම්බු කතාවක් එක්වරකදී විසි දෙනෙකු අතරට ගලා යයි. මිනිසුන්ගේ හැසිරීම් රටාව ගැන මේ පඬි වදන කියා ඇත්තේ විලියම් ෂේක්ෂ්පියර් විසිනි. කන්න වුවමනාවූ විට කබරගොයාත් තලගොයෙකු කරගන්නා අවස්ථා තිබේ. කන්න එපාවූ විට තලගොයාත් කබරගොයෙකු සේ පලවා හරී. මෙය මිනිස් ස්වභාවයේ තවත් පැතිකඩකි.1998 දී එවකට සමාජ සේවා අමාත්‍යවරයා ලෙස කටයුතු කළ බර්ටි ප්‍රේමලාල් දිසානායක මහතාගේ අනුග්‍රහය ඇතිව සමස්ත ලංකා ආබාධ සහිත කාන්තා පරපුර වෙනුවෙන් තලාව කොන්ගොල්ලෑවේ ආබාධ සහිත කාන්තාව‍න්ගේ සංගමයේ (ආකාස) පිහිටුවා ඊළඟට එම ‍ස්ථානයේ ම ආබාධ සහිත කාන්තාවන්ගේ නේවාසික වෘත්තිය පුහුණු මධ්‍යස්ථානයක් ඇති කරන ලදී. මෙම වැඩසටහනේ නියාමකවරිය වූයේ “උතුවන්කන්දේ එන්.ජී. කමලාවතී නම් වූ ආබාධ සහිත තරුණ කාන්තාව ය.ආබාධිතයන්ගේ ජාතික ධාවන තරගයකදී රෝද පුටු ධාවන තරගයකට සූදානම්ව.ආබාධිත කාන්තාවන්ගේ සංවිධානයේ සාමාජිකාවන් මිරිස් පැළ වලට සාත්තු කරමින්.එක්සත් ජාතීන්ගේ සංවිධානයේ සැසියකට ශ්‍රී ලංකාව නියෝජනය කරමින් එන්.ජී. කමලාවතී මෙනෙවිය සහභාගි වූ අයුරු.දෙපා පණ නැතිකම සුදුසුකම බවට පත් කරගත් මේ තරුණ කාන්තාව රෝද පුටුවක නැඟී ඒ මේ අත යමින් ආබාධ සහිත කාන්තාවන්ට මේ රටේ කිසියම් කාර්ය භාරයක් කළ හැකි බව පෙන්වා දුන්නා ය.සමස්ත ලංකා ආබාධ සහිත කාන්තා සංගමයේ සභාපතිනිය ලෙස ද තලාව කෝන්ගොල්ලෑව ආබාධ සහිත කාන්තාවන්ගේ වෘත්තීය පුහුණු ආයතනයේ ප්‍රධාන පාලිකාව ලෙස ද දැනුදු කටයුතු කරන එන්.ජී. කමලාවතී ආයතනය සතු ඉඩම් හා වෙනත් සම්පත් පිළිබඳව මතුව ඇති අර්බුදකාරී තත්ත්වය ගැන සිය අදහස් පළ කළා ය.මෙම ආයතනය පටන්ගන්න සහ ඊට පස්සේ කරගෙන යන්න තඹුත්තේගම මහවැලි කාර්යාලයේ නිර්දේශය මත ඒ වනවිට අත්හැර දමා තිබූ කෝන්ගොල්ලෑව ඉඩම සහ පාළුවට ගොස් තිබූ ගොඩනැඟිලි සංකීර්ණය ආබාධ සහිත කාන්තාවන්ගේ නේවාසික හා පුහුණු කටයුතු සඳහා පළාත් සමාජ සේවා දෙපාර්තමේන්තුවට මහවැලිය මගින් ‍අවස්ථා දෙකකදී විධිමත් බලපත්‍ර ඇතිව අක්කර 07 1/2 ක් සහ ඒ තුළ පිහිටි වී ගබඩා සංකීර්ණය බාර දුන්නා.මේ ඉඩම සහ ගොඩනැඟිලි ශුද්ධ පවිත්‍ර කර අලුත්වැඩියා කරන්න සමාජ සේවා දෙපාර්තමේන්තුව මගින් රුපියල් ලක්ෂ 12 ක් වියදම් කළා. අක්කර 07 1‍/2 ක් වූ මේ ඉඩමේ සහ ගොඩනැඟිලිවල පරම උරුමය සමාජ සේවා දෙපා‍ර්තමේන්තුවටයි. අපේ ආයතනය මෙහි පවත්වාගෙන යාමට සමාජ සේවා දෙපාර්තමේන්තුවේ වරය ලැබී තිබෙනවා.”පුරෝගාමී සේවාවක්“මේ ආයතනය සමාජ සේවා අමාත්‍යාංශය යටතේ ඇති ආබාධ සහිත පුද්ගලයන්ගේ ජාතික ලේකම් කාර්යාලයේත් ආරක්ෂක අමාත්‍යාංශය යටතේ ඇති රාජ්‍ය නොවන සංවිධාන මහ ලේකම් කාර්යාලයෙත් ලියාපදිංචි වී තිබෙනවා. මෙම ආබාධ සහිත කාන්තාවන්ගේ සංගමය දිවයිනේ පමණක් නොව අන්තර්ජාතික මට්ටමින් ද පිළිගත් පුරෝගාමී සංවිධානයක්.වරක් මේ ආයතනයට පැමිණි ජනාධිපතිතුමන් රැකවරණය අහිමි ආබාධ සහිත කාන්තාවන් වෙනුවෙන් මහින්ද චින්තනයේ සඳහන් පරිදි ආබාධ සහිත කාන්තාවන්ගේ රැකවරණය සැලසීම සඳහා රැකවරණ මධ්‍යස්ථානයක් වශයෙන් පහසුකම් ඇති ආරක්ෂිත විධිමත් ගොඩනැඟිල්ලක් ඉදිකිරීමට රුපියල් එක් කෝටි විසි ලක්ෂයක් සමාජ සේවා දෙපාර්තමේන්තුව හරහා ලැබුණා. දැන් මේ ආයතනයේ සිටින ආබාධ සහිත කාන්තාවන් 15 ක් පමණ දෙනා නේවාසිකව සිටින්නේ මේ ගොඩනැඟිල්ලේයි. ඒ වගේ ම අගෝස්තු 30 වෙනිදා නව පුහුණුවීම් සහ රැකවරණය සඳහා නේවාසිකව සිටීමට පැමිණීමට නියමිත ආබාධ සහිත කාන්තාවන් පනස් දෙනාටත් මේ ගොඩනැඟිල්ලේ නේවාසික පහසුකම් සලසා තිබෙනවා.”“ආබාධ සහිත කාන්තාවන්ගේ මවු සංගමය පවත්වා ගෙන යන්නේ මේ ස්ථානයේ. අනුරාධපුරය, පොළොන්නරුව, හම්බන්තොට, කුරුණෑගල, අම්පාර, මඩකළපුව, මුලතිව් හා ත්‍රිකුණාමලය යන දිස්ත්‍රික්කවල ආබාධ සහිත කාන්තාවන් වෙනුවෙන් විශේෂයෙන් ඔවුන්ට පුහුණුව හා ස්වයං රැකියා හා ඔවුන්ගේ අයිතිවාසිකම් ලබාදීම සඳහා මෙම ආයතනය මඟින් කටයුතු කරනවා. 1998 සිට මේ දක්වා මේ ආයතනයේ පුහුණුව හා ඔවුන්ගේ අයිතිවාසිකම් ලබා ගනිමින් දිවයිනේ විවිධ ප්‍රදේශවල ස්වයං රැකියා කරමින් ජීවත් වන ආබාධ සහිත කාන්තාවන් තුන් දහසකට වැඩියි.තවමත් සංගමයේ ප්‍රතිලාභ මත ස්වයං රැකියා කරන පිරිස 1500 ක් පමණ වෙනවා. මේ අයට ස්වයං රැකියා පහසුකම් සලසා දීම සඳහා රුපියල් අසූපන් ලක්ෂයක මුදලක් චක්‍රීය ණය වශයෙන් මේ අය අතර සංසරණය වීමට අපේ සංගමයෙන් ලබාදී තිබෙනවා. මේ මුදල් අපි ආපසු ගන්නේ නෑ. නමුත් ‍තව තවත් ආබාධ සහිත කාන්තාවන් වෙනුවෙන් සේවය පුළුල් කරනවා.”“ආබාධ සහිත කාන්තාවන්ගේ ස්වංරැකියා වශයෙන් මැහුම්, අත්කම් නිර්මාණ, ගෙවතු වගාව, සිල්ලර වෙළෙඳාම, සත්ව පාලනය, බිම්මල් වගාව, ගඩොල් කැපීම, බතික් කර්මාන්තය, පරිගණක වෘත්තීය මේවගේ කටයුතු කරගෙන යනවා. මේ හැම ස්වයං රැකියාවක් වෙනුවෙන් ම ආයතනය මඟින් මූලික පුහුණුවත් ලබා දෙනවා. මෙහි නේවාසිකව පුහුණුව ලබන කාන්තාවන් ඒ ඒ අයගේ රැකියාවන් අනුව නේවාසික පුහුණුව මාස හයේ සිට දොළහ දක්වා කාලයක් පවත්වා ගෙන යනවා. අතිදක්ෂ පරිගණක ශිල්පිනියන් මෙහි පුහුණුවෙන් බිහිවී තිබෙනවා. මේ අයගේ බහුතරය කාර්යාලවල පරිගණක ශිල්පිනියන් ලෙස හොඳ වැටුපක් යටතේ දැනට රැකියා කරනවා. කරණවෑමි සහ සන්නාලි වෘත්තියේ යෙදෙන කාන්තාවන් මේ ආයතනයෙන් බිහිවෙලා දැන් හොඳ ආදායම් ලබන්නියන් බවට පත්ව සිටිනවා.”මූලික අයිතිය“ආබා‍ධ නැති අයට උදව් උපකාර කරනවාට වඩා ආබාධ සහිත අය රැක බලාගනිමින් ඔවුන්ගේ ජීවිත සුරක්ෂිත කිරීම රජයේ පරම වගකීමක්. මේ අයත් රටේ පුරවැසියෝ. මේ අයත් ආණ්ඩු පිහිටුවන්න මනාපය පළ කරන ඡන්ද දායකයෝ. මේ අයගේ මූලික අයිතිය, පුරවැසි අයිතිය, මානව අයිතිය අහිමි කරන්න බෑ.ඒ අය රැක බලා ගනිමින් ආරක්ෂා කිරීම රජයේ පැහැර හැරිය නොහැකි මුල් පෙළේ වගකීමක්. රජය විසින් කරගෙන යායුතු ඒ “පුරවැසි වගකීම” තමයි ‍අපි අපේ මේ ආබාධ සහිත කාන්තා සංගමය හරහා කරගෙන යන්නේ. රජය මඟින් කළයුතු වැඩක් අපි රජය වෙනුවෙන් කරගෙන යනවා. මේ සැබෑ තත්ත්වය මත රජය අපට නොයෙක් අයුරින් උදව් උපකාර කරනවා.”අනුමැතිය“ආබාධ සහිත වුවත් අපි ළඟ හැඩරුව ඇති නව යොවුන් වියේ තරුණියන් ඉන්නවා. ඔවුන්ට ද තරුණ වයසත් එක්ක ආශාවන් පිරී ගිය සිතුවිලි පහළ වෙන්න පුළුවන්. ආයතනය තුළ නේවාසිකව සිටිද්දී වියහැකි ආශා ජනක පෙලඹවී‍ම්වලින් ඔවුන් ආරක්ෂා කර ගැනීම අපේ පරම වගකීමක්. ගොළු තරුණියකට අහඹු විපතක් සිද්ධ වුණොත් ඇයට එය කියා ගන්න බෑ‍. එවිට එය බරපතළ මානව ප්‍රශ්නයක්. මෙවැනි අහඹු සිදුවීම්වලින් මෙම තරුණ කාන්තාවන් ආරක්ෂා කර ගැනීම ආයතනයේ යුතුකමක්.වරක් මේ ආයතනය නිරීක්ෂණයට පැමිණි ප්‍රධාන අමාත්‍ය එස්. එම්. රංජිත් මහතාගේ පෞද්ගලික ලේකම්වරිය වූ ශාන්ති මහත්මිය මේ ආයතනයේ නේවාසිකව සිටින තරුණියන්ගේ අනාරක්ෂාව ගැන විමසීමක් කළා. විශේෂයෙන් තරුණියන්ගේ නේවාසිකාගාරය ළඟින් ම ගමේ ජනතාව නිදහසේ යන එන නිත්‍යානුකූල නොවන මාර්ගය තරුණියන්ගේ ආරක්ෂාවට තර්ජනයක්. මේ තත්ත්වය තේරුම්ගත් පෞද්ගලික ලේකම්තුමියගේ උපදෙස් පරිදි රුපියල් පන් ලක්ෂයක් තරම් වටිනා කම්බි, කම්බි කණු ආදිය ප්‍රධාන අමාත්‍යවරයාගේ අනුමැතිය ඇතුව ප්‍රධාන අමාත්‍යාංශය හරහා මේ ආයතනයට එවා “පැහැබර හෙටක්” තරුණ සංවිධානයේ සාමාජිකයින් සහ ග්‍රාමාරක්ෂක පිරිසක් ද එවා තරුණියන්ගේ නේවාසිකාගාරය ආවරණය වනසේ කම්බි වැටක් හැදුවා.“ආබාධ සහිත කාන්තාවන්ට ගරු කිරීම මිනිසාගේ පරම යුතුකමක්. ආබාධ සහිත කාන්තාවන්ට උපකාර කරමින් ඔවුන් ආරක්ෂා කිරීම පිරිමින්ගේ වගකීමක්. මේ මානව ගුණදහම් ගැන නොදන්නා පිරිසක් පසුගිය දිනවල කම්බි වැට කඩා දාලා අපේ නිදහසට හා ආරක්ෂාවට බාධා කළා.ආරක්ෂාවමේ කරදරකාරී බලපෑම් ගැන තඹුත්තේගම පොලිසියට පැමිණිලි කළා. පොලිසිය පැමිණ පිරිස් විසුරුවා හැර අපට ආරක්ෂාව සලසා දුන්නා. මේ විරෝධතාවල සැඟවුණු යටි අරමුණක් තියෙනවා. මේ ආයතනය සතු ඉඩම් ටික කොල්ල කන්නයි මේ කුරුමානම් අල්ලන්නේ. දැනටමත් පවුල් කීපයක් ආයතනය සතු ඉඩම් පංගු අල්ලාගෙන පදිංචි වෙලා. මේ ඉඩම හා දේපොළ අයිති සමාජ සේවා දෙපාර්තමේන්තුවට. මේ අරියාදු ගැන දැනටමත් උතුරු මැද පළාත් සමාජ සේවා අධ්‍යක්ෂ අජන්ත ගුණවර්ධන මහතා නිසි පියවර ගෙන තිබෙනවා.“මගේ දෙපය පණ නැති වුණාට මම නිකම්ම නිකං ගැහැනියක් නෙමෙයි. 1996 දී ආබාධ සහිත අය වෙනුවෙන් රජය මඟින් පනතක් සෑදීමේදී මම ඒ කමිටුවේ සාමාජිකාවක්. ආබාධ සහිත අය වෙනුවෙන් රජය මඟින් ජාතික ප්‍රතිපත්තියක් සම්පාදනය කළ කමිටුවේ සාමාජිකාවක්. එක්සත් ජාතීන්ගේ සංවිධානයේ ආබාධ සහිත පුද්ගලයන් වෙනුවෙන් ප්‍රඥප්තියක් සකස් කළ කමිටුවේ ශ්‍රී ලංකාව නියෝජනය කළේ මම. ආබාධ සහිත අය වෙනුවෙන් විදෙස් රටවල පැවති ක්‍රීඩා තරගවලදී ඇතැම් ඉසව්වල ප්‍රථම ස්ථානය දිනා ගනිමින් රටට කීර්තියක් අත්පත් කර දුන්නා. අන්තර්ජාතික තලයේ දී ආබාධ සහිත පුද්ගලයන්ගේ මානව හිමිකම් සුරැකීමේ ගෞරවනීය සම්මානය ලැබුණේ කෝන්ගොල්ලෑවේ පිහිටි ආබාධ සහිත කාන්තාවන්ගේ සංගමයට. ඒ 2006 වර්ෂයේ එංගලන්ත පාර්ලිමේන්තුවේදී.ඒ වගේ ම 2003 දී යුද ආසන්න ගම්මානවල පිහිටි සුබසාධන මධ්‍යස්ථානවල ආබාධ සහිත පුද්ගලයන්ගේ මානව හිමිකම් ලබාදීමේ අන්තර්ජාතික සම්මානය ලැබුණේ අපේ ආයතනයට. ආබාධ සහිත පුද්ගලයන් වෙනුවෙන් වැඩ කර ලංකාවට කීර්තියක් ලබා දෙන්නට හැකිවීම සතුටට කරුණක්.‍එප්පාවලරත්න බී. ඒකනායකකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af1309229</link>
    <topic>රස්සාවක් නැති මන්ත්‍රී</topic>
    <author>මහින්ද අබේසුන්දර</author>
    <content>ඕනෑම සභාවක් පවත්වා ගෙන යෑමට ගණපූරණයක් තිබිය යුතුය. ගණපූරණය නැතත් සභාවක් පවත්වා ගෙන යා හැකි වුවත් එය සාර්ථක නැත. විශේෂයෙන් පාර්ලිමේන්තු රැස්වීම් පවත්වා ගෙන යාමට ගණපූරණය අත්‍යවශ්‍යය. ගණපූරණය පවත්වාගෙන යාමේ වගකීම ආණ්ඩු පක්ෂයට හා විපක්ෂයට ද තිබේ. ආණ්ඩු පක්ෂය ඉදිරිපත් කරන පනත, රෙගුලාසියක් යෝජනාවක් සාකච්ඡා කරන විට ගණපූරණය පවත්වාගෙන යාම ආණ්ඩු පක්ෂයේ වගකීම වෙයි.එදා පාර්ලිමේන්තු රැස්වීම් ආරම්භ වූයේ පස්වරු 2ටයි. සිකුරාදා පමණක් උදේ 10ටය. ආණ්ඩු ක්‍රම ව්‍යවස්ථාවේ 73 වගන්තියටත් ස්ථාවර නියෝග 10 වැනි වගන්තියටත් අනුව ගණපූරණය පවත්වාගෙන යාමට මූලාසනාරූඪ මන්ත්‍රීතුමා ඇතුළුව විසිදෙනකු සිටිය යුතුය‍. ගණපූරණය නැති බව මන්ත්‍රීවරයකු පෙන්වා දුන් විට පාර්ලිමේන්තු මහ ලේකම්වරයා මන්ත්‍රීන් කැඳවන සීනුව විනාඩි පහක් නාද කරයි. විනාඩි පහ අවසානයේ සීනුව නාදවීම නතර වෙයි. අවශ්‍ය මන්ත්‍රී සංඛ්‍යාව නොමැති නම් මුලසුන කරන්නේ සභාව කල්දැමීමය.එදා පාර්ලිමේන්තුවේ දී ගණපූරණයක් නැතැයි කිසිවකු රීති ප්‍රශ්නයක් මතු කළ විට රීති ප්‍රශ්නය මතු කළ මන්ත්‍රීවරයා පාර්ලිමේන්තු සභා ගැබේ රැඳී සිටී. දැන් නම් ඔහු ද පිටවී යන්නේ ගණපූරණය ඇති කිරීමට නොව ගණපූරණය නැතිවී සභාව කල් දැමීමටය.එදා පාර්ලිමේන්තුව ස්ථාවර නියෝගවලට ගරු කළේය. ඒවා අකුරටම පිළිපැද්දේය. වාචික පිළිතුරු අපේක්ෂා කරන ප්‍රශ්නවලට දෙන පිළිතුර අනුව අතුරු ප්‍රශ්න තුනක් අසන්නට ඉඩ තිබේ. ඒවා එක වාක්‍යයකින් අසන ප්‍රශ්න තුනකි. අතුරු ප්‍රශ්න අසන විට කතා පැවැත්විය නොහැක. මන්ත්‍රීවරයකු කතාකරමින් සිටියදී රීති ප්‍රශ්නයක් මතු කළ විට කථානායක එයට ඉඩ දෙයි. කතා කරමින් සිටි මන්ත්‍රීවරයා අසුනේ වාඩිවෙයි.එක් දිනක් බර්නාඩ් සොයිසා කතා කරමින් සිටියේය. බර්නාඩ් දකුණු කොළඹ දෙවැනි මන්ත්‍රීවරයාය. පළමුවෙනියා ජේ.ආර්. ජයවර්ධනය. බහු ආසනයක් වූ දකුණු කොළඹට එක් වතාවකදී ජේ.ආර්. සහ බර්නාඩ් නිතරගයෙන් පත්වූහ. පළමුවෙනි සහ දෙවෙනි වශයෙන් පත් නොවූ නිසා පාර්ලිමේන්තුව තුළ ප්‍රශ්නයක් මතුවිය. පරණ පුරුද්දට කථානායක සහ අනෙකුත් මන්ත්‍රීවරු ද “දකුණු කොළඹ ගරු දෙවෙනි මන්ත්‍රීතුමා” යනුවෙන් බර්නාඩ් අමතති. එයට බර්නාඩ් හැමවිටම විරුද්ධ විය.“ගරු කථානායකතු‍මනි, මම දෙවෙනි මන්ත්‍රී නෙවෙයි. සම මන්ත්‍රී” බර්නාඩ් කියද්දී ජේ.ආර්. ද එය අනුමත කළේය.බර්නාඩ් කතාකරන විට කිසිවිටෙක ගණපූරණය නැති නොවේ. ඒ තරමටම බර්නාඩ්ගේ කතාව හරවත්ය. සිංහලෙන් කතා කළත් ඉංගිරිසියෙන් කතා කළත් කතාව සරුය. බර්නාඩ්ගේ ඉංගිරිසි කතාව සමහර මන්ත්‍රීවරුන්ට නොතේරුණත් ඔවුහු එය අසාගෙන සිටිති.බර්නාඩ් සිය කතාව සාරවත් කරන්නෙත් අන්‍යයන්ගේ අවධානය යොමු කරගන්නේත් රසවත් සිද්ධියක් දෙකක් රසකතාවක් සේ ඉදිරිපත් කරමිනි.පාර්ලිමේන්තුව තුළ දැඩි අවධානය තමන් වෙත යොමු වන පරිදි කතා කළ මන්ත්‍රීවරුන් දෙදෙනකු ගැන අපට මතකයි. එක් අයෙක් බර්නාඩ්ය. අනෙක් කෙනා සරත් මුත්තෙට්ටුවේගමය.එක්දිනක් බර්නාඩ් කතා කරමින් සිටිය දී ආණ්ඩු පක්ෂයේ මන්ත්‍රීවරයෙක් බාධා කළේය.“සමසමාජකාරයන්ගේ මොළේ වැඩියි” ඔහු කීවේය.“කථානායකතුමනි, සමසමාජකාරයන්ට ඕනෑවටත් වඩා මොළේ තියෙනවා. මට බාධා කළ මන්ත්‍රීවරයාට කොහෙත්ම මොළේ නෑ. මට මේ අවස්ථාවේදී පරණ කතාවක් මතක් වෙනවා. මගේ මිත්‍රයෙකුගේ මොළේ සැත්කමක් කළා. සැත්කමින් පසු මිත්‍රයා ගෙදර ගියා. ඔහු ගෙදර ගියාට පසුව සැත්කම කළ දොස්තරට දැනගන්න ලැබුණා තමන් සැත්කම කළේ හිතන්න පුළුවන් කොටස එළියේ තිබියදී බව. පසුව දොස්තර රෝගියා ‍සොයාගෙන ගියා. ඔහු යූ.ඇන්.පී. රුස්වීමක අත්පොළසන් දෙමින් සිටියදී ආපසු රැගෙනවිත් හිතන්න පුළුවන් කෑල්ල මොළේට සවිකළා” බර්නාඩ් කිවේය.“ඊට පස්සෙ එයා සමසමාජ රැස්වීමක අත්පොළසන් ගසමින් හිටියාදැයි” තවත් මන්ත්‍රීවරයකු අසද්දී සභාගැබම සිනාසුණේය.බර්නාඩ්ගේ මිත්‍රයකුගේ හිතවතකු අංගොඩ රෝහලේ ප්‍රතිකාර ලබමින් සිටියේය. ඔහු බලන්නට යද්දී මිතුරා ද ගියේය. රෝහලේ සිටි රෝගියා බර්නාඩ් අමතා “තමුසෙ කවුදැයි” ඇසීය.“මම බර්නාඩ් සොයිසා” බර්නාඩ් කීය.“තමුසෙ මොකක්ද කරන රස්සාව” රෝගියා යළි ඇසීය.මට රස්සාවක් නෑ. මම දකුණු කොළඹ මන්ත්‍රී” බර්නාඩ් කීය.“පලයන් පිස්සා. මමයි දකුණු කොළඹ මන්ත්‍රී” රෝගියා කීය.බර්නාඩ් තත්ත්වය පැහැදිලි කර දුන්නේය.“ඔබ හරි. දකුණු කොළඹ කියන්නේ බහු මන්ත්‍රී ආසනයක්. එක් මන්ත්‍රීවරයෙක් මම. අනෙක් මන්ත්‍රී ඔයා” බර්නාඩ් එසේ කී විට වඩාත්ම සිනාසුණේ ජේ.ආර්.ජයවර්ධනය.මහින්ද අබේසුන්දරකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af13092210</link>
    <topic>ලෝක යුද්ධ කාලේ මිනිස්සු අපි</topic>
    <author>ටිරෝනි වෑවලගේ</author>
    <content>ඔවුන්ට පැවසීමට ඇත්තේ අතීත කතාවකි. ඒ වර්තමානයත් අනාගතයත් ඔවුන් තනි කර දමා ඇති හෙයිනි. එහෙත් සැබැවින්ම අතීතය සුන්දරය. ඔවුහු ඒ අතීතය සිහිපත් කරන්නේ ආශ්වාදයකින් යුක්තවය. එපමණක්ද? නැත. ඒ අතීතය අපේ දේශයේ එක් වකවානුවක් ද සටහන් කරන්නේය.පිලිප් හෙන්රි හෙට්ටිආරච්චිකටාන බෝලගල සේවා මුක්ත රණවිරුවන්ගේ නිවාස‍යේ නේවාසිකයෝ දහ නව දෙනෙකි. ඒ අතරින් හය‍ දෙනෙක් අතීතය සිහිපත් කිරීමට සූදානම්ය. ඔවුහු බෙහෙවින් වියපත්ය. කතාබහද අසීරු තරම්ය. එහෙත් ඒ අසීරු කතාබහ අතරින් මම අතීතය ඉස්මතු කර ගනිමි." යුද්දේ කියලා දෙයක් මිනිස්සුන්ට දැනෙන්න ගත්තේ කොළඹට බෝම්බ දැම්මට පස්සේ. අපේ ගම ගාල්ලේ. ‍කොළඹට බෝම්බ දැම්මා කියලා ආරංචි වුණා. ඊට පස්සේ තමයි හමුදාවට බැඳෙන්න කියලා මිනිස්සුන්ට කිව්වේ.අපේ හොඳ තරුණ කාලේ. දෙපාරක් හිතුවේ නැහැ. කොළඹ ඇවිත් හමුදාවට බැඳුණා. මම අයිති වුණේ රාජකීය හමුදාවේ පුරෝගාමී බලකායට. වැඩියෙන්ම කළේ පුහුණූවෙන එක. පතරොම් ගිහින් දෙනවා. ආයුධ ගිහින් දෙනවා. අගල් කපනවා. ඕවගේ වැඩ. හමුදාවට බැඳුණේ සල්ලි නැති නිසා නෙමෙයි. වැඩියෙන්ම හිතුවක්කාරකමට කියලා කියන්න පුළුවන්. "රේමන්ඩ් සිල්වා එසේ පවසන්නේය. ඒ මෙහි ලියා ඇති පරිද්දෙන් පැහැදිලිව හා අඛණ්ඩව නොවේ. වියපත් බවින් පීඩා විඳින ඔහු කතා කරන්නේ වරින් වර නැවතිල්ලේය. ඒ හඬට සාවධාන වීමටත් ඉන් ඔහුගේ අදහස් පෙරා වෙන් කර ගැනීමටත් මට සිදුවන්නේය. එහෙත් එය කිසිසේත් නීරස වන්නේ නැත." ඒ කාලේ රට පුරාම හමුදා කඳවුරු තිබුණා. අපිවත් පුහුණු කරන්න එක එක තැන්වලට අරගෙන ගියා. මට මතකයි අපි ත්‍රිකුණාමලේ චීන වරායේ පුහුණු වෙමින් ඉන්නකොට ආයෙත් පාරක් ජපන්නු බෝම්බ දැම්මා. අපි විතරක් නෙමෙයි. කඳවුරේ සාමාන්‍ය සිවිල් මිනිස්සුත් ගොඩක් හිටියා. එක පාරටම අහස් යාත්‍රා ගොඩක් ආවා. පහලින් වගේයි ආවේ. අපිට මොකුත් හිතා ගන්න බැරි වුණා.කඳවුරට උඩින් යනකොට බෝම්බ දාගෙන ගියා. මිනිස්සු දිව්වා. මමත් දිව්වා. දුවලා ගිහින් හැංගුණා. පස්සේ දැක්කා බෝම්බ වැටිලා හෑරිලා තියන වළවල්. ඒවා මහ විසාල වළවල්. මිනිස්සු මැරිලත් හිටියා. ත්‍රිකුණාමලයේ තිබ්බ තෙල් ටැංකි ඉලක්ක කලත් වැඩි විනාසයක් කරන්න බැරි වුණා. ඒත් වරායේ ඩ්‍රයි ඩොක් දාලා තිබ්බ නැවකට බෝම්බ වැටුණා. "රේමන්ඩ් සිල්වා උපත ලබන්නේ 1922 අප්‍රේල් මාසයේ දීය. ඒ බවට මා දැනුවත් කළේ බෝලගල නිවාසයේ නේවාසික කළමනාකරු එම්.එල්. එස්. පීරිස් මහතායි. තම උපන් දිනය හෝ උපන් වර්ෂය රේමන්ඩ් සිල්වාට මතක නැත. ගත වී යන කාලය ඒ සියල්ල ක්‍රමක්‍රමයෙන් ඔහුගේ මනසින් මකා දමමින් සිටින්නේය. එහෙත් ලෝක යුද සමයේදී තමා ලැබූ අත්දැකීම් ඔහු සිහිපත් කරන්නේ ඊයේ අද මෙන් මෑතකාලීන හැඟීමෙනි. සැබවින්ම ඒ අත්දැකීම් පහසුවෙන් මතකයෙන් මැකී නොයන තරම් දුලබය. සංකීර්ණය."රාජකීය හමුදාව ලංකාවේ වැඩි හරියක් කළේ පුහුණුවීම් කරන එක. ලෝකේ එක එක රටවලින් හමුදාවට බැඳුණු මිනිස්සු ලංකාවට ගෙනාවේ පුහුණු කරවන්න. සුද්දෝ තමයි හමුදාවේ ඉහළ නිලතල දැරුවේ. අප්‍රිකා ජාතිකයොත් හිටියා. කළුම කළු මිනිස්සු. පෙනුම හරි අමුතුයි. තොල් බෙරි වෙලා. කොන්ඩේ ක්‍රේල්. මහ විසාල ඇඟ පත. දැක්කම බය හිතෙනවා. ඒත් ඒ හරි හොඳ මිනිස්සු. අපිට කවදාවත් අඩංතේට්ටං කළේ නැහැ. රා බොන්න තමයි කැමති. අරක්කුවලට කැමති නැහැ. සමහර දාට මහ රෑට රා ඉල්ලලා උන්ගේ බාසාවෙන් කෑ ගහගෙන දුවනවා. අප්‍රිකානු මිනිස්සුන්ගේ බාසාව අපට තේරුණේ නැහැ. ඒත් අපට කියන දේවල් තෙරුණා."රේමන්ඩ් සිල්වා වැඩිදුරටත් කියන්නේ සුදු ජාතිකයන් කළු ජාතිකයන්ව ඉතා පහත් කොට සැලකූ බවයි. 'සුද්දො නිතරම කල්ලන් මැරුවා. වෙඩි තිබ්බා, වැළලුවා.' රේමන්ඩ් එසේ කියන්නේය. එය ඔහුගේ අත්දැකීම් ඇසුරෙන් හෝ අසන්නට ලැබුණූ දේ අසුරෙන් විය හැකිය. එහෙත් එය බැහැර කළ නොහැකි වන්නේ මහා යුද්ධයක පැටලී තිබුණූ ලෝකයට මානව හිමිකම් ගැන විමසන්නට ඉසිඹුවක් නොතිබූ බව අප හොඳින්ම දන්නා බැවිනි. එපමණක් ද නොව තවමත් රට පුරාම පැතිර තිබෙන කටකතාවක් ලෙසින් ප්‍රසිද්ධ කටට ඉබ්බෝ දැමූ කළු ජාතිකයන් ගැනද රේමන්ඩ් සිල්වා පවසන්නේය.රේමන්ඩ් සිල්වාඔහුට අනුව එවැනි මිනිසුන් කොළඹට නැවෙන් රැගෙන එන්නේය. එතැනින් මීරිගම තිබූ විශාල හමුදා කඳවුරට ඔවුන් රැගෙන එන්නේ මුවට දැමූ අගුලු සහ අත පය බැඳ දැමූ විලංගුද සමගිනි. මේ පිරිසට අයත් වන්නේ තරුණ කළු ජාතිකයන් බව රේමන්ඩ් සිල්වා විශේෂයෙන් පවසන්නේය. ම්ලේච්ඡයන් නැතහොත් මිනී මස් කන්නන් ලෙස ප්‍රචලිත මිනිසුන් මෙලෙස අගුළු ලා තැබූ බව ඔහු පවසන්නේය.දවසක් දෙකක් මීරිගම රඳවා තබන මේ මිනිසුන් යළිත් නැවෙන් මලයාවට සහ සිංගප්පූරුවට යවනු ලබන්නේය. ඔහු ඇසින් දුටුවකු ලෙස පවසන දේ බැහැර කිරීමට ද නොහැකිය. ඇතැම් විට කළු ජාතිකයන්ගේ ඉහිලුම් නොදෙන තාරුණ්‍යය සහ සැමදා සුදු ජාතිකයන් හීන මානයට ලක් කල ජවය පාලනය කිරීමට සහ ඔවුන් මානසිකව පහළට ඇද දැමීමට මෙවන් වූ මනුෂ්‍යත්වයට නිගා දෙන දේ සුදු ජාතිකයන් අතින් සිදුවුණා විය හැකිය. කෙසේ වුවද ලංකාවේ සේවය කිරීමෙන් පසු සිංගප්පුරුවට සහ මලයාවට යාමට රේමන්ඩ් සිල්වාට සිදු වන්නේය." අපට කන්න බොන්න තිබුණා. ඒත් ලංකාවේ වගේ පරිසරය හොඳ නෑ. සපත්තු නැතුව බිම අඩිය තියන්නත් බෑ කකුල් පිච්චිලා යනවා. යුද්දේ නිසා පොළවට වැටිච්ච රසායනික දේවල්වල බලපෑම. අපි සපත්තු දාගෙනත් ඇවිද්දේ බොහොම අමාරුවෙන්. එහෙදිත් සටන් කරන අයට අපි අත් උදව් දුන්නා. පතරොම් අරගෙන ගියා. කෑම අරගෙන ගියා."දෙවැනි ලෝක යුද්ධය නිම වීමත් සමග රේමන්ඩ් සිල්වා යළි සිය රට පැමිණෙන්නේය. ඒ වන විට රට බෙහෙවින් වෙනස් වී හමාරය. කලය ගත වී ගොස් අවසන ඔහු කටානේ සේවා මුක්ත රණ විරුවන්ගේ නිවස්නයේ යාව ජීව නේවාසිකයකු වන්නේය. එහෙත් පැවසීමට ඇත්තේ ඔහු සැබවින්ම වාසනාවන්තයකු බවයි. අද ඔහුගේ නේවාසික වටාපිටාව සිත් ගන්නා සුළුය.ප්‍රියමනාපය. වෙලාවට ආහාර පාන හිමිවන්නේය. වෛද්‍යවරයකුගේ පරීක්ෂාවට ලක් වන ඔහුට නිරන්තර බෙහෙ‍ත් හේත් ලැබෙන්නේ පැමිණීලි කිරීමට කිසිදු රෝගී තත්ත්වයකට ඉඩ නොතබමිනි. ඒ නිසාම අද ඔහු අවුරුදු අනූ එකක දීර්ඝායු වළඳමින් සිටින්නේය. ඔහු පමණක් නොවේ. මා ආරම්භයේදී සඳහන් කළ පරිද්දෙන්ම දෙවැනි ලෝක යුද බිමේ සිටි තවත් රණ විරුවන් කිහිප දෙනෙක්ම කටාන බෝලගල සේවා මුක්ත නිවාසයේ සිටින්නේය.සිරිමාන්න හෙට්ට්ගේ බර්වින් ඩි සිල්වා ගේ දැන් වයස අවුරුදු අනූ තුනකි. ඔහු සටන් පෙරමුණට බැඳී ස්කොට්ලන්තය බුරුමය සහ ප්‍රංසය දක්වා ගිය අයෙකි. එදා ලත් අත්දැකීම් පණ පිහිටවමින් ඔහු තවමත් ඉංග්‍රීසි භාෂාව හසුරුවන්නේය. යුද්ධය නිම වීමෙන් පසු යළි ලංකාවට පැමිණෙන ඔහු ස්කොට්ලන්තයේදී තමා දැන ගත් වට්ටෝරුවකට අනුව බ්‍රේක් ඔයිල් නිපදවන්නේය.ඒ බව මට පවසන්නේ නේවාසික කළමනාකරු පීරිස් සහ සේවා මුක්ත රණවිරු සිරිමන් මහතාය. 1923 වසරේදී ගාල්ලේ උපත ලැබූ ඩබ්ලිව්. ඩැනී ‍ජපනා කොළඹට බෝම්බ දැමීමත් සමග හමුදාවට බැ‍ඳෙන්නේ දුම්රිය දෙපාර්තමේන්තුවේ තමා කරමින් සිටි අගනා රැකියාවද අත්හැර දමමිනි. ' යුද්දේ ඉවර වුණාට පස්සේ ආපහු ලංකාවට ආවා. එතකොට දුම්රිය දෙපාර්තමේන්තුවේ අපේ රස්සාවල් තිබුණේ නැහැ. වෙන අය අරගෙන. ඉතින් මම ජීවත් වෙන්න මේසන් වැඩ කළා' ඔහු පවසන්නේය.දොන් පිලිප් නේරි හෙට්ටිආරච්චි තවමත් පසුවන්නේ රාජකීය හමුදාවේ තමා කළ සේවය සම්බන්ධව ආඩම්බරයෙනි. සෙස්සන් මෙන් නොව තමාට රාජකීය කාලතුවක්කු හමුදාවේ සේවය කරන්නට ලැබුණූ බව ඔහු මහත් ගර්වයෙන් යුක්තව සඳහන් කරන්නේය. ත්‍රිකුණාමලයේ බර අවි බාරව සිටි ඔහු චීන වරායට බෝම්බ දැමීමේ සිද්ධියේ ඇසින් දුටු සාක්ෂිකරුවකුද වන්නේය. මේ වන විට ඔහුගේ වයස හරියටම අවුරුදු අනූවකි. එහෙත් නිශ්චිත වශයෙන්ම තම උපන් දිනය, හමුදාවට බැඳුණු දිනය පවා මතකයෙන් කියන්නේය. 1922 දී උපත ලද වින්සන්ට් ජයතිලක කතාබහ කරන්නේ ඉංග්‍රීසි භාෂාව පමණි. ඔහුද තමා රාජකිය කාලතුවක්කු හමුදාවේ සාමාජිකයකු වීම ගැන ආඩම්බර වන්නේය.තම දරුවෝ විදේශයන්හි වෙසෙන බැවින් තමා සේවා මුක්ත නිවාසයේ නේවාසිකව සිටින බව ඔහු බවසන්නේය. රාජකීය නාවික හමුදාවේ හේමිස් සිල්වා බෙහෙවින් වයෝවෘද්ධය. කතා බහ අසීරුය. එහෙයින් මම අතීතය ස්මරණය කිරීම වෙනුවෙන් වෙහෙ‍සීමට ඔහුට නොකීවෙමි. නේවාසික කළමනාකරු පීරිස් පැවසුවේ ආර් .එච් . වී. පෙරේරා නම් වන තවත් රාජකීය හමුදා සාමාජිකයකු මෙහි වෙසෙන නමුත් මේ වන විට ඔහු තම දරුමල්ලන් දැකීමට ගොස් ඇති බවයි.මේ සියලු දෙනාම අද වියපත් බවින් පීඩා විඳින්නේ ජීවිතය තරම් කාලයෙන් බැට කන තවත් දෙයක් නොමැති බවට ජීවමාන සාක්ෂි සපයමිනි. එහෙත් එදා වයස අවුරුදු විසි ගණන්වල තරුණ වියේදී ඔවුහු තාරුණ්‍යයේ ජවයෙන් මත්ව ලෝක යුද්ධයකට තම දායකත්වය දුන්හ.ගෙවල් දොරවල් පමණක් නොව මවුරටින්ද බැහැර වෙමින් ඇසින් නොදුටු රජවරු රජ කරවන්නට ලෙය දහදිය හෙළුහ. සේවා මුක්ත රණවිරුවන්ගේ සංගමයේ සභාපති කපිතාන් පැට්‍රික් ජයසිංහ පවසන පරිදි රාජකීය හමුදාවේ මේ සාමාජිකයන්ට බ්‍රිතාන්‍ය තවමත් මාස් පතා යම් ගෙවීමක් කරන්නේය. බ්‍රිතාන්‍ය පමණක් නොව අපේ රටේ හමුදා සාමාජිකයෝද මේ පෙරගමන්කරුවෝ අමතක කර දමා නැත. ඔවුහු තම අරමුදලෙන් මේ වෘද්ධයෝ නඩත්තු කරති. මිනිස්සු වියපත් වෙති. එහෙත් ඔවුන්ගේ වීරත්වය කිසිදාක වියපත් වන්නේ නැත.ටිරෝනි වෑවලගේඡායාරූපදුෂ්මන්ත මායාදුන්නකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af13092211</link>
    <topic>ෙෆ්ස් බුක් එකේ කරණම් ගහන උතුරේ කොල්ලෝ-කෙල්ලෝ</topic>
    <author>සටහන හා ඡායාරූප</author>
    <content>අපි මෙච්චර කල් හිටියේ මුළු ලෝකෙන්ම වෙන්වෙලා වගේ. යුද්ධය අවසන් වුණාට පස්සේ අපි ‘ඉන්ටර්නෙට්’, ‘ඊමේල්’, ‘ෆේස් බුක්’ පිළිබඳව දැනගත්තා. ඒත් ඒවා ප්‍රායෝගිකව පාවිච්චි කිරීම සිහිනයක් ව තමයි තිබුණේ. ඒත් මේ අපට ලැබුණු අලුත් නැණසල මධ්‍යස්ථානය නිසා අද ඒ සිහිනය සැබෑවෙලා. අපිට දැන් ඉන්ටර්නෙට්, ඊමේල්, පේස්බුක්, ස්කයිප් පහසුකම් ලබාගන්න පුළුවන්. අපේ හැම දෙනාටම නැණසලට ඇවිල්ලා ලෝකෙම පත්තර බලන්න වුණත් පුළුවන්.‍ මේ නිසා අපේ ගම්මාන දැන් විශ්ව ගම්මානයට එක්වෙලා.මේ වදන් අලුත් නැණසල මධ්‍යස්ථානයක් ලැබුණු යාපනයේ නල්ලූර්හි හින්දු අධ්‍යාපන මණ්ඩලයේ ඉගෙන ගන්න ගෝපාල ක්‍රිෂ්නන් සිසුවාගේ.අද මුළු ලෝකයම විශ්ව ගම්මානයක්. ඒ අනුව අද අපේ තරුණ තරුණියන් අතර නිතර කියවෙන්නේ, ඉන්ටර්නෙට්, ස්කයිප් ඊමේල්, බ්ලොක් වෙබ්සයිට්, පේස් බුක්, වගේ වචන. මෙයට ප්‍රධාන හේතුව අද අපේ තරුණ තරුණියන් නවීනතම තොරතුරු සන්නිවේදන තාක්ෂණය කරා යොමුවීමයි. මෙලෙසින් අපේ රටේ තරුණ තරුණියන් අතර මේ තොරතුරු සන්නිවේදන තාක්ෂණය ජනප්‍රිය වූයේ වැඩි දියුණු වුණේ අන් කිසිවක් නිසා නොව මහින්ද රාජපක්ෂ ජනාධිපතිතුමාගේ සංකල්පයක් අනුව රටපුරා ‘නැණසල’ ‍‍‍එනම් ග්‍රාමීය පරිගණක හා ඒ ආශ්‍රිත සේවා මධ්‍යස්ථාන ආරම්භ කිරීමේ වැඩපිළිවෙළ නිසයි. එය ක්‍රියාවට නංවන්නේ ජනාධිපති ලේකම් කාර්යාලයට අනුබද්ධ කටයුතු කරන ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය (ICTA) මගින්‍.“මේ වැඩපිළිවෙළේ අලුත් ම අංගය උතුර පළාතේ නැණසල 40 ක් විවෘත කිරීම. ඉන් 20 ක් පසුගිය සතියේ පැය 30 ක් ඇතුළත උතුර පුර‍ා විවෘත කළා. ඒ අනුව දැන් දෙවුන්දර තුඩුවේ සිට පේදුරුතුඩුව දක්වා නැණසල 719 ක් තිබෙනවා.කන්කසන්තුරෙයි පේදුරුතුඩුවේ 700 වැනි නැණසල විදුලි සංදේශ හා තොරතුරු තාක්ෂණ ඇමැති රංජිත් සියඹලාපිටිය මහතා අතින් විවෘත කළ අවස්ථාව.නැණසලක් සඳහා අලුත්ම පරිගණක 4 - 6 අතර ලැබෙනවා. ඒවාට අන්තර්ජාල පහසුකම් හා සියලු පරිගණක ආශ්‍රිත පහසුකම් ලැබෙනවා. ඊට අමතරව ඒ මගින් රජයේ සේවාවන් සියල්ල පිළිබඳව තොරතුරු අවශ්‍ය අයට ගන්න පුළුවන්. ‘නැණසල’ පිළිබඳව එහි අතීතය පිළිබඳව හුඟක් දන්න එක්කෙනෙක් තමයි, ශ්‍රී ලංකා තොරතුරු හා සන්නිවේදන හා තාක්ෂණ නියෝජිතායතනයේ අධ්‍යක්ෂ හා සන්නිවේදන හා තොරතුරු අංශ ප්‍රධානි අතුල පුෂ්පකුමාර මහත්තයා.“අපි මුල් ම නැණසල පටන් ගත්තේ 2005 දී තිස්සමහාරාම පන්සලේ. මහින්ද රාජපක්ෂ ජනාධිපතිතුමාගේ ප්‍රධානත්වයෙන්. අපි දැන් 700 වැනි නැණසල පේදුරුතුඩුවේ විවෘත කළා. මේ වැඩපිළිවෙළ ජනාධිපති තුමා විසින් ගමේ සිසු සිසුවියන් සමඟ සාමාන්‍ය ජනතාව තොරතුරු තාක්ෂණයෙන් සවිබල ගැන්වීමට ක්‍රියාවට නැංවූ උතුම් සංකල්පයක්’ අතුල පුෂ්පකුමාර මහතා පවසනවා.ශ්‍රී ලංකා තොරතුරු සන්නිවේදන හා තාක්ෂණ නියෝජිතායතනයේ ප්‍රධාන විධායක නිලධාරි රොෂාන් දේවපුර මහතා පවසන්නේ මේ වැඩපිළිවෙළ අලුත්ම පියවර ලෙස උතුරට අලුත් නැණසල 41 ක් ලබාදීමට මහින්ද රාජපක්ෂ ජනාධිපතිතුමාගේ උපදෙස් අනුව පියවර ගත් බවයි. මේ නැණසල මගින් ඒ ප්‍රදේශවල සිසු සිසුවියන් පරිගණක පාඨමාලා හැදෑරීමටත් ඒ අවට ජනතාවට කෘෂිද්‍රව්‍යවල මිල ගණන් මාළු මිල ගණන් දැන ගැනීමටත් අවස්ථාව ලැබෙනවා.උතුරු පළාතේ වැඩසටහනේ ප්‍රථම නැණසල විවෘත වූයේ මෙරට 700 වැනි නැණසල ලෙසය. එය විවෘත වූයේ පේදුරුතුඩුවේ කොට්ටඩි ගමේ දී. මුල්ම නැණසල විවෘත වූයේ තිස්සමහාරාමය පන්සලේ. මේ අනුව අද නැණසල සංකල්පය මුල රට‍ පුරාම ගිහින්.මේ විවෘත කිරීමේ අවස්ථාවේ ප්‍රධාන අමුත්තා වූ විදුලි සංදේශ හා තොරතුරු තාක්ෂණ ඇමැති රංජිත් සියඹලා‍පිටිය මහතා එහිදී පැවසුවේ මහින්ද රාජපක්ෂ ජනාධිපතිතුමාගේ සංකල්පයක් අනුව ආරම්භ කළ මේ නැණසල වැඩපිළිවෙළ අද ජාති ආගම් පක්ෂ බේද නොසලකා මුළු රටේ ම ක්‍රියාත්මක වී ඇති බවයි.අපි උතුරේ නැණසල 40 ක් විවෘත කරනවා. ඒක ඓතිහාසික කටයුත්තක්. මේ රටේ හැම දෙනා එක මවකගේ දරුවෝ යන හැඟීමෙන් අපි මේ කටයුත්ත ක්‍රියාවට නංවනව‍ා. 2005 දී මෙරට තොරතුරු තාක්ෂණ හැකියාව තිබුණේ සියයට 5 යි. නමුත් දැන් එය සියයට 30 දක්වා වැඩි වී තිබෙනවා. 2016 දී රටේ සියයට 75 ක් දෙනාට තොරතුරු තාක්ෂණ සන්නිවේදන කටයුතු කර ගැනීම් දක්ෂතාව අපි ලබාදෙනවා” ඇමැතිවරයා කීය.මෙම 700 වැනි නැණසල ආරම්භ කළේ කොට්ටඩි ග්‍රාම සංවර්ධන සමිතිය මෙහෙයවීමෙන් මේ කටයුත්තෙහි පෙරමුණ ගෙන කටයුතු කළේ කාන්තාවන්. ඔවුන්ට මෙතෙක් තිබී ඇත්තේ තොරතුරු තාක්ෂණය පිළිබඳව අවම දැනීමක්.“මේ නව නැණසල මධ්‍යස්ථානය මගින් අපට රුපියල් ලක්ෂ 15 ක පමණ පරිගණක හා ආශ්‍රිත උපකරණ තෑග්ගක් ලෙස ලැබුණා. ඉස්සර අපට තිබුණේ පොටෝ කොපි ගහන්න යන්තම් ඉන්ටර්නෙට් බලන්න පමණක් පුළුවන් දැනුමක්. නමුත් අලුත් නැණසල විවෘත කිරීමත් සමඟම අපිට ඊමේල් පේස් බුක්, වෙබ් අඩවි, ස්කයිප් ඇතුළු තොරතුරු තාක්ෂණයේ අලුත් කඩඉම් කරා ගමන් කරන්න පුළුවන්” කාන්තා ග්‍රාම සංවර්ධන සමිතියේ නිලධාරිනියෝ අප සමඟ පැවසුවා.මේ ආකාරයේ තවත් නැණසලක් නල්ලුර්හි ත්‍රිරුන්නවැලි ගමේදී අධ්‍යාපන හින්දු මණ්ඩල මධ්‍යස්ථානයේදී විවෘත වුණා. යුද්ධයේ මාපියෝ නැතිවුණ දරු දැරියෝ 250 ක් පමණ මෙහි ඉන්නා බව අප දුටුවා.එහිදී අපට හමුවුණු එහි සිසුවකු වන ගොපාල කිෂ්ණන් පැවසුවේ අපිට පරිගණක තාක්ෂණය මගින් ඉදිරියට යාමේ ලොකු අපේක්ෂාවක් තම සිතේ ඇති බවයි.‍Óමම පේදුරුතුඩුවේ හිටියේ. යුද්ධය නිසා අවතැන් වෙලා මේ ආයතනයට ආවා. අපිට මේකේ හොඳ අධ්‍යාපනයක් දෙනවා. අලුත් පාසල් විෂයයක් ලෙස තොරතුරු තාක්ෂණය ඉගෙන ගන්නවා. අලුතෙන් ලැබුණු නැණසල නිසා ඉදිරියේදී ඉන්ටර්නෙට්, පේස් බුක්, වෙබ් අඩවි, ඊමේල් පිළිබඳ දැනුම හා ලෝකය හා බැදීම ලබාගන්න පුළුවන්. ඒක අපේ අනාගතයේ ලොකු අත්වැලක් වේවි” ඔහු පැවසුවා.“මට නිවසේ ඉන්න කොට අධ්‍යාපනය පිළිබඳව හිතාගන්නත් බැරුව හිටියේ. පවුලේ ප්‍රශ්න ගොඩක් තිබුණා. යුද්ධය තිබුණා. සාමය ලැබුණටපස්සේ මේ මධ්‍යස්ථානයට ආවා මෙහිදී තොරතුරු තාක්ෂණය විවිධ කලා ක්ෂේත්‍ර පිළිබඳව ඉගෙන ගන්නට ඉඩ ලැබුණා. අද දවසේ අපිට වාසනාවන්තම දවසක්. දැන් අපිට නැණසල මධ්‍යස්ථානයක් තිබෙනවා. ඒක ලොකු ශක්තියක් අපිට. අලුත් නැණසල නිසා අපිට ලෝකයත් සමඟ එක්ව හැමවිටම තොරතුරු හුවමාරු කරගන්න පුළුවන්. මේ අයුරින් ඉක්මනින් ම විශ්ව ගම්මානයට එක්වෙන්න අපට ඉඩ ලැබුණේ මේ නැණසල නිසා. ඒ ගැන අපි ICTA එකට ස්තුතිවන්ත වෙනවා” ගෝපාල ක්‍රිෂ්ණන් සාලවන්” පැවසීය.මෙහිදී අපට හමුවුණු එහි සිසුවියක වන නාහින්ද්‍ර රාජා නිරුපින් මෙනෙවිය පැවසුවේ නව නැණසල නිසා ලොව විශ්ව ගම්මානයට සැමට මෙන් ම දැනුම වැඩිකර ගැනීමට අවස්ථාව ලැබුණු බවයි. මෙතෙක් කල් පේස් බුක්, ඊමේල්, වෙබ් අඩවි පිළිබඳව අසා තිබුණත් ඒවා කරන්නේ කෝමද කියන එක සිහිනයක්ව තමයි තිබුණේ. දැන් අපිට අලුත් නැණසල හරහා ඒ නව දැනුම ලැබෙනවා.දැන් යාපනයේ අලුත් නැණසල 20ක් විවෘත වුණා. මීට පෙර නැණසල 18 ක් තිබුණා. ඉදිරියේදී ළඟදීම තවත් නැණසල 21 ක් විවෘත වෙන්න කටයුතු යොදා තිබෙනවා. මේ මගින් උතුරේ ගම් 59 කට ජනතාවකට විශ්ව ගම්මානය සමඟ එක්වීමට අවස්ථාව ලැබෙනවා. එවිට ඒ අයට විවිධ කල්ලි කණ්ඩායම් සමඟ එක්වීම පසෙක ලා ලොව නවීනතම පියමං ඔස්සේ තම දියුණුව ඇති කර ගන්න පුළුවන් වෙනවා” ඇය පැවසුවා ය.මෙම හින්දු අධ්‍යාපන මධ්‍යස්ථානයේ සභාපති ලෙස කටයුතු ක‍රන එස්. පද්මනාදන් මහතා පැවසුවේ යුද්ධයෙන් අවතැන්වූ සිසු සිසුවියෝ 250 ක් පමණ මෙහි නවාතැන් ගෙන අධ්‍යාපනය ලබන බවයි. මේ නව නැණසල අපේ දරුවන්ට හරිම ප්‍රයෝජනවත් දෙයක්.ඉස්සර අපිට ඉන්ටර්නෙට්, ඊ මේල්, වෙබ් අඩවි පහසුකම් ලබාගන්න කිලෝමීටර් 2 ක් දුර ගියා. දැන් අපිට අලුත්ම නැණසලක් ලැබුණා. ඒ නිසා පරිගණක 5 ක් ලැබුණා. මේ මඟින් දරුවන්ට පරිගණක අධ්‍යාපනයක් ලබාදෙන අතර අවට අයටත් සෙතක් සැලසීමට අපේක්ෂා කරනවා. මේ වගේ නැණසල උතුරට ලබාදීම උතුරේ ජනතාව ලොකු සෙතක් රජය සෑම ජාතියකටම සෑම පළාතකට ම එක ලෙස සැලකීම පිළිබඳව අපේ ගෞරවය ජනාධිපතිතුමාටයි ICTA එකට පිරිනමනවා” ඒ මහතා පැවසීය.මේ වැඩපිළිවෙළ යටතේ කෝපායි, උඩුවිල්, යාපනය නල්ලුර්, චාවකච්චේරි, ඩෙල්ෆ්, කයිට්ස්, ක‍රෙයිනගර්, තෙලිප්පලෙයි, වේලගයි, චාවකච්චේරි යන ප්‍රදේශවල ද නැණසල 20 ක් පමණ විවෘත කළා. ඇමැති රංජිත් සියඹලාපිටිය මහතාගේ අයි.සී.ටී.ඒ. ආයතනයේ ප්‍රධාන විධායක නිලධාරි ‍ෙරෂාන් දේවපුර මහතාත් එහි අධ්‍යක්ෂ හා සන්නිවේදන අංශ ප්‍රධානි අතුල පුෂ්පකුමාර මහතාත් එක්වුණා.එම සියලු ස්ථානවල සිටි තරුණ අවැඩිහිටි ජනතාව පැවසුවේ මේ අලුත් නැණසල නිසා මේ කාටවත් බරක් නොවී තම ඉදිරි ගමන නවීන තාක්ෂණය ඔස්සේ යාමට මේ අලුත් නැණසල ඉමහත් පිටුබලයක් වෙන බවයි.සටහන හා ඡායාරූපනිහාල් පී අබේසිංහයාපනයේ සිටකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af13092212</link>
    <topic>ලොරි අටසියක එළවළු කල්තියගත හැකි ලොකුම ශිතාගාරය</topic>
    <author>රූපාන්ති බුලත්සිංහල</author>
    <content>වැ සි දිය ලැබුණා. ඉර එළිය දුන්නා. අස්වැන්න සරුවෙන්න පසේ සාරය දුන්නා. ඒත් ඉල්ලුම සැපයුම කිසිසේත් ගැළපුනේ නැහැ. එකපාරටම මතු වුණ ප්‍රශ්නය එයයි. නියමිත කන්නයට අස්වැන්න වැඩි වුණා.මිල පහත බැස්සා. ගොවියන්ගේ ආදායම අඩු වුණා. ඔවුන්ට ණය ගෙවා ගන්න බැරි වුණා. ඒත් පාරිහෝගිකයන් සතුටින් භුක්ති වින්දා. හැබැයි අස්වැන්න නැති කා‍ෙලට පාරිහෝගිකයන් ලතැවුණා.අනේ කියා අපොයි කියා හීල්ලුවා. දෙවියන් බුදුන් යැද්දා. ඒත් පලක් වුණේ නැහැ.අගබඩා සංකීරණයගබඩා කරන ආකාරයශීතාගාරයට එළවළු ඇතුළු කිරීමගබඩාව ක්‍රියාත්මක කරන යන්ත්‍රයමේවා හැමදාම වචන විතරයි. කතා කරලා වැඩක් නැහැ. නෙළාපු අස්වැන්න තියන්න තැනක් නැහැ. මේ සඳහා විසඳුම් සෙවිවේ දෙදහස් හය වසරේ සිට එවකට කෘෂිකාර්මික ඇමැතිව සිටි චමල් රාජපක්ෂ මහතා යෝජනාවක් කළා. ඒ වෙන මුකුත් ගැන නොවෙයි. මේ එළවළු කල්තබා ගැනීම පිළිබඳව සුරක්ෂිතතාවක් දෙන්න ක්‍රමයක් සාදා ගන්න. ඒත් එය එදා ක්‍රියාවට නැගුනේ නැහැ. ඒත් අද ඒ සඳහා පෙරමුණ ගන්න කෙනෙක් ඉන්නවා. පසුගිය දවසක අපි ඔහු මුණගැසෙන්න ගියා.ඔහු අපිට කිව්ව දෙය ඔබට කීම වැදගත්. එතකොටවත් ගොවීන්ට විසඳුම් ලැබේවි. පාරිහෝගිකයන්ගේ ඇස් ඇරේවි.කොළඹ කෙරවළපිටියේ තමයි ඔහුගේ ගබඩාව තියෙන්නේ. ගබඩාවට ගොවීන් එළවළු ප්‍රවාහනය කරලා වැඩි කාලයක් තියා ගන්න පුළුවන්.මේ ඔබේ දැනගැනීමට, ඔහු අපට කිව්ව කතාව. ඔහු කූල් ගාර්ඩන් අධ්‍යක්ෂ දීපාක් වසන්ජි මහතායි. " ‍එළවළු කල්තබා ගැනීම අපිට ලොකුප්‍රශ්නයක් වෙලා තියෙන්නේ. අස්වැන්නෙන් බොහෝ ප්‍රමාණයක් මේ වෙන කොට අපතේ යනවා. වගා කළාට එහි ප්‍රතිලාභ ගොවියාට ලැබෙන්නෙත් නැහැ.කන්නයේදී ගොවියා වගා කරන එළවළු ආරක්ෂා කරගන්න ක්‍රමයක් නැහැ. මේ නිසා තමයි මේ ශීතාගාර වැඩ පිළිවෙළ ක්‍රියාත්මක කළේ. මෙහි ඉඩ ප්‍රමාණය වර්ග අඩි තිස් අටදාහක් වෙනවා. අල ලුනූ වගේම ගෝවා, තක්කාලි, ලීක්ස් වගේ හැම එළවළු වර්ගයක්මකල්තියාගන්න පුළුවන්. අපි මේ එළවළු අපි ළඟට එන ආකාරයෙන්ම තමයි බාරගන්නේ මේවා සේදීමක් කරන්නේ නැහැ. ගබඩාවට දාන්න ඉස්සෙල්ලා මේ එළවළු උෂ්ණත්ත්වය පාලනය කරන්න වෙනවා. ඊට පස්සේ තමයි ශීත ගබඩාවට දාන්නේ. නැත්නම් තත්ත්වය යහපත් වෙන්නේ නැහැ.ගම් කන්නයකදී ගොවීන් ළඟ අතිරික්ත එළවළු ප්‍රමාණයන් ඉතිරි වෙනවා. ඒ වගේම කන්න කාලයේදී ගොවියාගේ එළවළු මිල අඩු වෙන එකත් ඔහුට දරාගන්න බැහැ. ගොවියා අසරණ නොවෙන්න වැඩ පිළිවෙළක් ඇති කිරීම ජාතියේ වගකීමක්. මෙවැනි වැඩ පිළිවෙළක් තිබුණේ නම් ගොවීන්ට තම ජීවිතයෙන් වන්දි ගෙවන්න සිද්ධ වෙන්නේ නැහැ.මේ නිසාම එළවළු වැඩි කාලයට කල් තබා ගන්නා ක්‍රමයක් ගොවීන්ට හඳුන්නා දෙන්න ඕනේ. මේ නිසාම එවැනි වැඩි එළවළු ප්‍රමාණයන් අපි මිලදී අරගෙන අපේ ගබඩා වල තැන්පත් කරනවා. ක්‍රමක් ක්‍රමයෙන් වෙළෙඳ පොළට එළවළු සැපයීමෙන් එළවළු මිල අනවශ්‍ය ලෙස පහළ වැටෙන්නේ නැහැ. කන්නයෙන් පසුවත් එක එක එළවළු කල්තබා ගන්න කාල‍යන්වෙනස් වෙනවා.පැළ සිටුවීමේ ඉඳලාම අස්වැන්න නෙළීම දක්වා සිදුවෙන්නේ එකම ජීව ක්‍රියාවලියක්. සමහර වෙලාවට ගොවීන්ගේ වැරැදිපිළිවෙත් නිසා මේ ක්‍රියාවලිය අඩපණ වෙනවා. මේ නිසාත් එළවළු නරක් වෙන්න හේතුවක් වෙනවා. නෙ‍ළාගත් එළවළුවලට මුහුදු සුළං අහිතකරයි. මේ නිසා මුහුදු සුළං නොවැදෙන ලෙස තබා ගන්න."" අපි ‍මේ ශීත ගබඩාව සකස් කළේ එළවළු මෙට්‍රික් ටොන් 7500ක් ගබඩා කරන්න පුළුවන් ආකාරයට. ලොරි අටසීයක එළවළු ගබඩාකරන්න පුළුවන් ලංකාවේ ලොකුම ශීතගාරය මේකයි. මේ නිසා විශාල ගොවීන්ප්‍රමාණයකගේ එළවළු මිලදී ගන්න හැකි වෙනවා. ‍වගා කරන්න මහන්සිවෙනවාටත් වඩා ප්‍රමාණයක් එළවළු අහක යනවා.මේ නිසා හැමදාම ගොවීන් වගේම පාරිභෝගිකයාත් අමාරුවේ වැටෙනවා. සාමාන්‍ය ශීතකරණයක සුදු ලුනු තියා ගන්ඩ බෑ. ඒවා බොල් වෙනවා. ඒත් මේ ශීතකරණ තත්ත්වය යටතේ සුදු ලූනුත් කල්තබාගන්න පුළුවන්වීම විම විශේෂයක් සම්පූර්ණ තාක්ෂණික තත්ත්වයන් යටතේ තමයි එළවළු ගබඩා කරලා තියෙන්නේ. අපි එළවළු සෝදන්නේ නැහැ. තියෙන ආකාරයට ම අරගෙන තෙතමන අඩු කරනවා. ඒකෙන් කරන අනිත් කාර්යය නම් උෂ්ණත්වය පාලන කිරීමයි.මේකෙන් පස්සේ තමයි ශීත ගබඩාවට එළවළු ඇතුළත් කරන්නේ.අපිට අනිත් පළාත් වලට මෙවැනි ගබඩාවන් ආරම්භ කරන්න ඉල්ලීම් කරලායි තියෙන්නේ. ඒක ඇත්තටම හොඳයි. හැබැයි අපිට තවත් ප්‍රශ්නයක් තියෙනවා. විදුලි වියදමේ සහනයක් නොමැතිවීම .ඇත්තටම කර්මාන්තවලට තියෙන විදුලි සහනයම අපිටත් ලබා දුන්නොත් ඒක ලොකු උදව්වක්."හැම ක්‍රියාවලියක්ම එකිනෙකට බද්ධවෙලා තියෙන එකෙන්, යම් අංශුමාත්‍රයක් හරි බිද වැටුණොත් ඒක සහමුලින් අවුල් වෙන බව මෙයි අවබෝධ වෙනවා විතරක් නෙවෙයි ඉදිරියේදී ලැබෙන සහනය ගැන ගොවීනුත්, ජනතාවත් බලා ඉඳීවි. මේ අපූරු ගබඩාව නිසා සැලසෙන සහනය අතළොස්සකට පමණක් නොවෙයි සමස්තයටමයි.රූපාන්ති බුලත්සිංහලඡායාරූපසුදම් ගුණසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af13092213</link>
    <topic>බකිංහැම් මාලිගයට අනවසර‍ෙයන් ඇතුළුව...</topic>
    <author>නීතිඥ අනුර හෑගොඩ</author>
    <content>ලන්ඩනයේ බකිංහැම් මාලිගය රජ පවුලේ නිල නිවාසයක් බවට පත්වූයේ 1837 සිටය. එතෙක් එය තුන්වන ජෝර්ජ් රජුගේ නිවාසයක් ලෙසත්, එහි එකල අයිතිකරු වූ බකිංහැම්හී ආදිපාදවරයාගේ නිවාසය ලෙසත් පැවත තිබිණි. එය වටා අඩි දහහතරක් උස, කටුකම්බි ගැසූ තාප්පයක් ද සිය ගණනක් ආරක්ෂක කැමරා ද පැය විසිහතරේම මුර කරනා ගාඩ්වරුන් ද ඇත. එයටම කැපවූ පොලීසියක් ද ආයුධ සන්නද්ධ පොලිස් නිලධාරින් ද එහි සිටිති. මහ රැජනගේ නිදන කාමරයට පැය විසිහතරම විශේෂ ආරක්ෂාව යොදා ඇති අතර සොරකුට සතුරකුට එහි හැසිරීමට ඇත්තේ ඉතා අවම ඉඩකි. නමුත් කීප වතාවක් ම රජ පවුලේ ආරක්ෂාව අවදානමට පත්වන ආකාරයේ කාර්යයන් කිහිපයක් පසුගිය වසරවල සිදුවී තිබේ.වික්ටෝරියා මහ රැජනගේ පාලන සමයේ 1838 දිනෙක එඩ්වඩ් ජෝහිස් නම් දහ හතර හැවිරිදි තරුණයෙක් අතුගාන්නකු ලෙස කොස්සකුත් රැගෙන බකිංහැම් මාලිගයට පිවිස වේලාවක් එහි ගතකොට මහ රැජනගේ ඇඳුම් පැලඳුම් කීපයක් ද සොරාගෙන පිටවීමට යද්දී සේවකයකුට අසුව දිවගෙන යද්දී පොලීසිය විසින් ලුහුබැඳ ආසන්න මාවතකදී අත්අඩංගුවට ගන්නා ලදී.ඔහුට චෝදනා පත්‍රයක් නුදුන් අතර අවවාද කොට නිදහස් කරන ලදී. එහෙත් ඔහු නැවතත් 1840 නොවැම්බර් මස 30 දින මාලිගය තුළට ගොස් එහි සැරි සරා අසුනොවී පැමිණ තිබුණු අතර දෙසැම්බර් 1 වන දින එතුලට වැද සිටියදී අත්අඩංගුවට ගෙන චෝදනා කොට බරපතළ වැඩ ඇතිව තුන් මාසයකට සිරගෙට යවන ලදී. ඔහ‍ු‍ෙග් ස්වභාවය පිළිබඳව සිතැති වූ නාවුක හමුදාවෙන් රැකියාවක් සඳහා පැමිණෙන්නැයි කළ ඇරැයුම ප්‍රතික්ෂේප කළ ඔහු ගෙවල් බිඳින්නෙක් ලෙස ජීවිතය ගෙවා අවසාන කාලය ඕස්ට්‍රේලියාවේ ගතකොට එහිදී අභාවයට පත් විය. ඔහු විවිධ ආකාරයේ පුවත්පත් සඟරා ආදියෙහි ලිපි රචනාවලට භාජනය වූ අතර MUDLARK නැමැති ළමා නවකතාව ඔහු‍ගේ ජීවිතය ඇසුරින් ලියැවුණු අතර එය චිත්‍රපටයකට ද නැඟී තිබිණි. ඔහුගෙන් පසුව වික්ටෝරියා රැජනට කරදරයක් නොතිබූ නමුත් දෙවන ලෝකමහා යුද සමයේදී වර්තමාන රැජනගේ මවු රැජනගේ නාන කාමරයේ සිට, යුද හමුදාවෙන් ගැලවී ආ සොල්දාදුවෙක් අත්අඩංගුවට පත්විණි.1981 වසරේදී ජර්මානු සංචාරකයන් තිදෙනෙක් බකිංහම් මාලිගයේ තාප්පය පැන එහි මිදුලේ කූඩාරම් ගසා ගත්හ. පොලීසියෙන් අල්ලාගත් විට පැවසුනේ එය හයිඩ් පාක් යනුවෙන් සිතා එහි ආ බවයි. හයිඩ් පාර්ක් උද්‍යානය වටා කටු කම්බිගැසූ අඩි දහහතරක් උස තාප්පයක් නැත.මාලිගයේ වූ ආරක්ෂක වලල්ල බිඳීමේ භයානකම තත්ත්වය සිදුවූයේ 1982 දීය. රැකියා විරහිත මයිකල් ෆේගන් නැමැත්තා අගුල් ඇර තිබූ ජනේලයකින් එහි පිවිස පැය භාගයකටත් වඩා එහි ගතකොට තිබූ අතර ඔහු චීස් කමින් වයින් බොමින් රාජකීය චිත්‍ර නරඹමින් සිට මහ රැජනගේ සිංහාසනයේද විනාඩි ගණනක් අසුන් ගෙන සිටියේය. අනතුරුව පීඩාවට පත්වූ ඔහු නැවතුණේ රැජනගේ නිදන කාමරයේය. එතැනද ඇගේ සයනය මත වාඩි වෙමිනි. කලබල නොවූ රැජන ඔහු හා කතාබහ කරමින්ම ආරක්ෂකයින් කැඳවන සීනුව නාද කළාය. එහෙත් පැමිණියේ සේවිකාවක් පමණි. මයිකල්ට දුම්බීමට අවශ්‍ය බව පැවසීම නිසා සේවිකාව දුම්වැටි ගෙන ඒමට යවන ලද අතර ඇය විසින් පවසන ලදුව පැමිණි පොලීසිය ඔහු අත්අඩංගුවට ගනු ලැබිණි. එය එසේ සිදුවූයේ මහ රැජනගේ මුරට සිටින පොලිස් නිල දරුවා ඇගේ බල්ලන් කැටුව පිටතට ගොස් සිටි බැවිනි. වයින් බෝතලයක් සොරකම් කිරීම පිළිබඳව මයිකල්ට විරුද්ධව නඩු පවරන ලදුව පසුව එය පොලීසිය විසින් ඉල්ලා අස්කර ගන්නා ලදී. හය මසක ප්‍රතිකාර සඳහා ඔහු මානසික රෝහලට යවන ලදී,දැනට සති දෙකකට පෙර තවත් දෙයක් විය. මාලිගය ඇතුළත මුදල් ගෙවා බැලීම සඳහා පැමිණි සංචාරකයෙක් එය අවසානයේ ඉවත නොගොස් සැඟවී සිට හසුවීමයි. ඔහු ද රැජනගේ පෞද්ගලික කාමර අසල සැරිසරමින් සිට ඇත.මේ කරුණු නිසා අසහනයට පත්වූ පොලීසිය සිටියේ ඉතාමත් විමසිලිදායක රාජකාරියකය. බකිංහැම් මාලිගය උඩින් කපුටකුට හෝ පියඹා යාමට නොදෙන්නට ඔවුන් තීරණය කර සිටින්නට ඇත. එහෙත් එය තවකෙකුගේ අවාසනාව විය.ඇන්ඩෘ කුමාරයා යනු බ්‍රිතාන්‍යයේ රජ පෙළපතට හිමිකම් කියන ලැයිස්තුවේ හතර වැන්නායි. ඔහුගේ කන්තෝරුවක් බකිංහැම් මාලිගයේ කොටසක ක්‍රියාත්මක වෙයි. පසුගිය දිනෙක සවස් වරුවේ මාලිග උද්‍යානයේ ඇවිදීමට ගිය ඔහු නැවත ආවේ සවස හිරු එළිය තිබියදීමය. එහි එක් කොණකින් මතුවන ඔහු දුටු පොලිස් නිලධාරින් දෙදෙනෙක් එක්වරම ආයුධ අමෝරා ඉදිරියට පැන දෑත් ඔසවන ලෙසත් බිම දිගාවන ලෙසත් ඔහුට අණ කළහ. කිසිවක් කර කියා ගත නොහැකි වූ කුමරුන් එයට අවනත වූ අතර තත්පර තිහක පමණ කාලයක් ඔහුගේ ජීවිතය අවදානමට ලක්වූසේය. ‘ඔහු කවුද’ යනුවෙන් හැඳින්වීම කරන ලෙස පොලිස් නිලදරුවෙක් පැවසූ පසු තමා ඇන්ඩ්‍රෘ කුමාරු යැයි පැවසීමෙන් අනන්‍යතාව තහවුරු කර ගැනීමක යෙදීමට කුමරුට සිදුවූ අතර අවසානයේ සියලු දෙනා රතුවූ මුහුණු සමඟ මාලිගයට ගොඩවීම සිදුවී ඇත. සිද්ධිය පිළිබඳව සමාව අයැදූ පොලීසිය කීවේ බකිංහැම් මාලිග උද්‍යානයේ සිටියකු නවතා ඔහුගේ අනන්‍යතාව විමසා ඇති බවද එය තහවුරු වූ පසු කටයුතු යථා තත්ත්වයට පත්වූ බවය.ඔක්ස්ෆර්ඩ් ශබ්ද කෝෂයේ නිර්වචන කෙරී ඇති අයුරින් “විශ්වය”, ආලෝක වර්ෂ බිලියන දහයකටත් වඩා වපසරියක, ග්‍රහලෝක කණ්ඩායම් අසංඛෙයියක පැතිරීමකි. සසඳන විට අප පෘථිවිය මහා විශ්වයේ වැලි ඇටයකටත් වඩා කුඩා වන්නේය. එයද මහද්වීප, රටවල්, නගර, ගම්දනව් ආදී වශයෙන් බෙදී ඇත්තේය. එහිද ජාතීන්, ගෝත්‍ර, පවුල්, කණ්ඩායම් බෙදී අවසන එක් පුද්ගලයකු බවට පත්වන්නේය. ඒ පුද්ගලයා ඔහුගේම රාමුවේ විශාල පුද්ගලයෙකි. සමහරවිට මේ විශ්වයම ඔහුට ඔහුය. නමුත් සමහරවිට එය එසේ යැයි සෙසු අය දන්නේ නැත. දැන ගත්තත් ඔවුනට ඇති වැඩක් නැත. ඇන්ඩෲ කුමරුට සිදුවූ මේ අලකලංචිය තරම් උදාහරණයක් එයට තවත් අවැසි වේද?නීතිඥ අනුර හෑගොඩකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af13092214</link>
    <topic>එක මවකගෙ දරු කැළ</topic>
    <author>රංජිත් සියඹලාපිටිය</author>
    <content>කොළඹට කිරි ගමට කැකිරි යැයි කලෙක අපි කීවෙමු. දකුණට කිරි උතුරට කැකිරි නොව වතුරත් නැතැයි සිතූ යුගයක් තිබුණි. අවුරුදු 30ක් දිග්ගැස්සුණු යුද්ධය ව්‍යාප්ත කළ අය ඒ සිතුවිල්ල රෝපණය කිරීමට මෙන්ම වර්ධනය කිරීමට ද කටයුතු කළහ.ඒ පිළිබඳ යම්කිසි වගකීමක් අපේ ආණ්ඩුවලට ද පැවරිණි. උතුරට පමණක් නොව දකුණේත්, නැඟෙනහිරත්, බටහිරත්, ගමට ප්‍රතිලාභ ගියේ අඩුවෙනි. නගරබද ප‍්‍රදේශවල රටේ නිෂ්පාදනය 50%කටත් වැඩි ප්‍රමාණයක් බෙදී යන විට ‍අනෙක් මුළු රටටම ගියේ 50%කට අඩුවෙනි.මහින්ද චින්තනයෙන් අනෙක් සියල්ල සේම මෙම තත්ත්වය ද ක්‍රමක්‍රමයෙන් යහපත් ලෙස වෙනස් කරගෙන යයි. දරුවන්ගේ අධ්‍යාපනයට එකතු කළ යුතුම අංගයක් වන්නේ තොරතුරු තාක්ෂණයයි. ඒ සඳහා අපි භාවිත කළ ප්‍රධානතම වැඩසටහනක් වූ නැණසල ව්‍යාපෘතිය 95%ක්ම ලබා දී ඇත්තේ ග්‍රාමීය ප්‍රදේශවලටයි.පසුගිය 16 හා 17 දිනයන් හි යාපනය දිස්ත්‍රික්කය පුරා නැණසල මධ්‍යස්ථාන 21ක් ආරම්භ කළ අතර ඉන් එකක් සඳහා යන වියදම රු.මිලියනය ඉක්මවයි. සියල්ලම පල්ලි, පන්සල්, කෝවිල් සහ ප්‍රජා මධ්‍යස්ථාන මුල් කර ගනිමින් ස්වයං නඩත්තු ක්‍රමය පදනම් කරගෙන ලබාදුනි. මේවා ලබාදුන් ප්‍රදේශවල ජනතාවට, ශිෂ්‍ය ප්‍රජාවට ඒ පිළිබඳව පැවැතියේ පුදුමාකාර උනන්දුවකි. විශේෂයක් වූයේ 2005 දකුණේ කිරිවෙහෙරෙන් ජනාධිපතිතුමා ආරම්භ කළ ප්‍රථම නැණසලේ 700 වැන්න උතුරු කෙළවරේ පේදුරුතුඩුවේ විවෘත කිරීමයි.භාෂා ප්‍රශ්නය නිසා අපට එතරම් සරලව අදහස් ප්‍රකාශ කර ගැනීමට අවස්ථාව නොලැබුණත් හැමකෙ‍නකුගේම මුවෙහි වූ සිනාවෙන් කියැවුණේ අපේකම සහ සහෝදරත්වය තේරුම්ගත් බව කියැවෙන පණිවුඩයයි.යුද්ධය නිම වූ වහාම උතුරේ ප්‍රදේශවලට යද්දී ජනතාව, පාසල් දරුවන් සැකයෙන් බැලූ බැල්ම ක්‍රමක්‍රමයෙන් වෙනස් වී ඇති බව ඉතා පැහැදිලිව පෙනේ. තවත් කෙටි කාලයක් තුළ ක්‍රමවත් ප්‍රායෝගික අවබෝධය තුළින් එක මවකගේ දරුකැළ නිසි පරිදි ස්ථාපනය වනු ඇතැයි මට සිතේ. එයට සාධාරණ කාලයක් ගතවනු ඇත. කඩඉමෙන් කඩඉම පසුකොට සිට ඒ දවස හැකි තරම් ඉක්මන් කිරීම අප සැමගේ වගකීමයි.රංජිත් සියඹලාපිටියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af13092215</link>
    <topic>අම්මත් මැරුවා දුවත් මැරුවා සල්ලි.....! ?</topic>
    <author>පින්තූර - ප්‍රියන්ත පෙරේරා</author>
    <content>වැල්ලවාය පොලිස් වසමේ කුඩාඔය ප්‍රදේශයේ පදිංචිව සිටි මවක හා දියණියක පසුගියදා ඉතා අමානුෂික ලෙස ඝාතනය කර තිබුණි. මෙසේ මරා දමා තිබුණේ අසූපස් හැවිරිදි වයෝවෘද්ධ මවක වූ කොග්ගලගේ හීංහාමි හා ඇගේ දියණිය පනස්අට හැවිරිදි බේබිහාමි දෙදෙනාය.ඒ පසුගිය පස්වැනිදා උදෑසනය. බේබිහාමිගේ නිවෙස අසල පදිංචි තිලකලතා කුලීවැඩට යෑමට සුදානම්ව බේබිහාමිනේ එනතුරු බලා සිටි‍යාය. ඒත් වෙනදා මෙන් බේබිහාමි එදා පැමිණියේ නැත.“එයා තනියම යන්න ඇති.”තිලකා එසේ සිතුවාය. තිලකා දන්න කාලයක සිටම කුලී වැඩ කළේ බේබිහාමි සමඟින්ය. හේන්වල මාළු මිරිස් කැඩීම, වගාවලට සාත්තු සප්පායම් කිරීම, උදලුගෑම වැනි රාජකාරි කිරීමෙන් දෙදෙනාම කීයක් හරි උපයා‍ ගත්හ. තිලකා කුලී වැඩ සඳහා හේනට ගියද ඇය සිතූ පරිදි ‍බේබිහාමි වැඩට පැමිණ සිටියේ නැත. දවල් වනතුරු සුපුරුදු සේවයේ යෙදුණු තිලකා ඉන්පසු ‍බේබිහාමිගේ නිවෙසට පියනැඟුවාය.“බේබිහාමි..”ඇය කිහිපවතාවක්ම කෑගැසුවාය. ඒත් හැලහොල්මනක් නැත. නිවෙස පිටුපසට ගොස් බැලූ ඇය දුටුවේ මුළුතැන්ගෙයට යන දොර විවර කර තිබෙන බවය. ඇය ඉන් එබී බැලුවාය.“දෙවියනේ..”දුටු දෙයින් තිලකලතා බිරන්ත වී ගියාය. බේබිහාමිත් ඇගේ වයෝවෘද්ධ මවත් බිම වැටී සිටියහ.තිලකාගේ කෑගැසීමත් සමඟම අහල පහළ අය එතැනට රැස්වූ අතර සිද්ධිය වැල්ලවාය පොලිසියට දැනුම්දීමත් සමඟ පොලිස් නිලධාරීහු සිද්ධිය වූ ස්ථානයට පැමිණියහ.“කවුද මේ සිද්ධිය මුලින්ම දැක්කේ.” පොලිස් නිලධාරියකු විමසීමේදී මැළි නොවී ඉදිරිපත්වූ තිලකලතා ඇය දන්නා කියන කරුණු කාරණා සියල්ල එකක් නෑර කීවාය.පොලිසිය ඒ වන විටත් නිගමනය කර තිබුණේ ‍ බේබිහාමිත් ඇගේ වයෝවෘද්ධ මවත් මියගොස් ඇති බවය. ඒත් ඔවුන්ගේ සිරුරුවල කිසිදු කැපුම් තුවාලයක් පෙනෙන්නට නොවීය. රුධිරය ද වහනය වී නැත. යටිකය නිරුවත්ව ඇති නිසා මොවුන්ට අතවර කැර ඇති බවට සැකයක් ඇතිවිය. නිවෙසේ දොර විවර කර ඇත්තේ කඩාදැමීමෙන් බවට ද පෙනෙන්නට තිබුණි. මේ පිළිබඳව උසස් පොලිස් නිලධාරීන් දැනුම්වත් කිරීමෙන් අනතුරුව පොලිසිය මහේස්ත්‍රාත්තුමිය වෙත කරුණු වාර්තා කළේය.සිද්ධිය වූ ස්ථානයට පැමිණි වැල්ලවාය මහෙස්ත්‍රාත් ජයනී පෙරේරා මෙනෙවිය සිරුරු පරීක්ෂා කිරීමෙන් පසු පශ්චාත් මරණ පරීක්ෂණයට සිරුරු යොමු කරවීය.ඌව දිසාව බාර නි‍යෝජ්‍ය පොලිස්පති රොෂාන් ප්‍රනාන්දු හා මොනරාගල කොට්ඨාස බාර ‍ජ්‍යෙෂ්ඨ පොලිස් අධිකාරි වරයාගේ උපදෙස් මත වැල්ලවාය පොලිසිය පරීක්ෂණ ආරම්භ කෙළේය.වැල්ලවාය පොලිස් වසමේ කුඩාඔය විසිහය කණුව අසල පදිංචිව සිටි හීංහාමි හා ඇගේ දියණිය බේබිහාමි ජීවිතේ කිසිදාක සැපක් සතුටක් විඳි අය නොවීය. හීංහාමි දරු තිදෙනෙකුගේ මවකි. බේබිහාමි ඇ‍ෙග් ලොකු දියණියයි. ඉන්පසු තවත් පුතුන් දෙදෙනෙකි. ලොකු පුතා කොහේ ඉන්නවාද කියා පොලිසියවත් නොදනී. ඒත් බාලයා සිරිපාල කොළඹ පදිංචිව රැකියාව කළේය.හීංහාමි ගේ ලොකු දියණිය බේබිහාමිට විවාහ යෝජනාවක් ඉදිරිපත් වූයේ ඇගේ විවාහ වයස ද ඉක්මවා ගිය විටය. කළුබණ්ඩා ඇගේ සැමියා විය. ගමේ කවුරුත් ඔහු හැඳින්වූයේ කළුබණ්ඩා මුදලාලි ලෙසය. ඔහු තම නිවෙසේ බේබිහාමි නතර කරගත්තේ ඇගේ ව‍යෝවෘද්ධ මව හීංහාමි ද සමඟය. නිවෙසේ පුංචි සිල්ලර කඩයක් ද පවත්වාගෙන ගිය ඔහු සර්ප විෂටද වෙදකම් කළේය.කළුබණ්ඩා මීට පෙර ද විවාහ වූ අයෙකි. බිරිය මියගොසිනි. ඇයට දාව උපන් දරු­‍ෙවා් උස්මහත්ව විවාහ වී අවට ජීවත්වූහ.ඌව දිසාව බාර නියෝජ්‍ය පොලිස්පති රොෂාන් ප්‍රනාන්දු,ගෝණගංආර පොලිස් ස්ථානාධිපති උප පරීක්ෂක නන්දන සමන්සිරිබේබිහාමි සමඟ කළුබණ්ඩා ජීවත්වූ අක්කර එකහමාරේ ඉඩමේ අයිතිය තිබුණේ බුත්තල පදිංචිව සිටි කළුබණ්ඩාගේ බාල ‍සහෝදරියකටය. අමරේ ඇගේ පුතාය. එහෙත් මේ ඉඩම තම පළමු විවාහයේ පුතකු වූ නන්දසිරිගේ නමට ලියන්නට කළුබණ්ඩාට උවමනා විය. නන්දසිරි පදිංචිව සිටියේ කළුබණ්ඩාගේ ඉඩමට යාබදවය. සැලසුම එලෙසම සිදුවිය. නන්දසිරිගේ නමට ඉඩම ලියැවිණි. ඒ මීට වසර හතකට කලියෙන්ය. කළුබණ්ඩාට අමතරව මේ බව දැන සිටියේ බේබිහාමි පමණි.ඒත් කවුරුත් සිතුවේ ඉඩම තවමත් කළුබණ්ඩාගේ නැඟණිය සතු බවය. ඇගේ පුතා අමරේ සිතුවේද ඉඩමේ අයිතිය තම මවට හිමි බවය.කාලය මෙසේ ගෙවී ගියේය. හිටිහැටියේ කළුබණ්ඩා රෝගී වන්නේ ඔය අතරය. මින් අසරණ භාවයට පත්වන්නේ බේබිහාමිය. රෝගාතුරවූ සැමියාටත් වයෝවෘද්ධ මවටත් සියලු සාත්තු සප්පායම් කරන්නට සිදුවන්නේ බේබිහාමිටය. ඇය ඒ සියල්ල තම කරට ගත්තාය. මවත්, සැමියාත් රැක ගන්නට ඇය කුලී වැඩ කරන්නට ගමෙන් ගමට ගියාය. ඊට ඇය එක්කර ගත්තේ ගෙවල් අසලම පදිංචි තිලකලතාවය. කුලී වැඩ කරමින් බේබිහාමි ජීවත්වීමට ගත් උත්සාහය සුළුපටු නොවීය. එහෙත් දෛවය තවත් අකාරුණික වී රෝගාතුර වූ කළුබණ්ඩා හිටිහැටියේම මියගියේ ඇය තවත් අසරණ කරමිනි. ඒ පසුගිය පෙබරවාරි මාසයේය.සැමියා වෙනුවෙන් සියලු යුතුකම් ඉටු කළ ඇය ඊළඟට සැරසුණේ තම මව වෙනුවෙන් ඉටුවිය යුතු යුතුකම් ඉටුකරන්නටය. දිනෙන් දින වයෝවෘද්ධ වන මවටත් ඇයටත් ජීවත්වීම සඳහා ඇය කුලී වැඩ කරන්නට ගියේ කරන්නට දෙයක් නැති නිසාය. හේන්වල ඔට්ටු වෙමින් කුලියක් මලියක් කළ බේබිහාමිගේ උදව්වට හිටියා නම් ඒ තිලකලතා පමණකි. තිලකලතාගේ ද සැමියා හැරගොසිනි. ඒත් ඇය ඒ වන විටත් අනියම් පෙමක පැටලී සිටියාය. ඇගේ පෙම්වතා වුයේ අමරේය. මියගිය කළුබන්ඩාගේ නැඟනියගේ පුතාය. ගමේ වැඩි දෙනෙක් මේ අනියම් සබඳකම දැන නොසිටියහ. ඒත් හොර රහසේ අමරේ තිලකලතා සොයා ආවේය.සියල්ල මෙසේ සිදුවෙද්දී බේබිහාමිගේ හා හීන්හාමිගේ මරණ පිළිබඳ පශ්චාත් මරණ පරීක්ෂණ වාර්තාව නිකුත් විය. ඉන් කියැවුණේ මොවුන් දෙදෙනාම මරා දමා ඇත්තේ ගෙල සිරකිරීමෙන් බවය. ඊට අමතරව වයෝවෘද්ධ මොවුන්ට අතවර කර ඇති බවත් වාර්තාවේ සඳහන් විය.වයෝවෘද්ධ මවත් දියණියක් මෙසේ අමානුෂික ලෙස මරා දැමීම ගැන ගම්වාසීන් කෝපයට පත්වූහ. වයොවෘද්ධව අසනීප‍යෙන් සිටි හීංහාමිට අතවර කිරීම ගැන ‍කාගේත් සිතේ ඇතිවුයේ කම්පාවකි. කෝපයකි. මෙවන් තිරිසන් මිනිසුන් ගමේ ජිවත්වනවා නම් ඔවුන්ට දැඩි දඬුවම් දිය යුතු මෙන්ම ඔවුන් දේව ශාපයට ලක්විය යුතු බවද ගම්මු ගමපුරා කතාබස් කළහ. ඉන් නොනැවතුණු ඔවුහු කාලිමෑණියන්ගේ දේවරූපයක් සිද්ධිය වූ ස්ථානයට ගෙනැවිත් තබා පොල් ගසන්නට පටන් ගත්හ.“මුන්ට හොඳක් වෙන්න එපා”නොයෙකුත් කන්නලව් කරමින් සියලුම ගම්වාසීන් දේවරූපය ඉදිරියේ පොල් ගසන්නට වූයේ ඝාතකයන්ට ශාපකරමින්ය.සියල්ල මෙසේ සිදුවෙද්දී වයෝවෘද්ධ මව හා දියණිය මෙලෙස අමානුෂික ලෙස ඝාතනය කළේ ඇයිදැයි කාටත් ප්‍රහේළිකාවක් විය.දින සති ගණනින් ගෙවී ගියද මේ මව හා දියණිය ඝාතනයට සම්බන්ධ කිසිවකු කොටුකර ගැනීමට වැල්ලවාය ‍පොලීසියට හැකි වූයේ නැත. ඉඩම් ආරවුලක් නිසා මොවුන් ඝාතනය කරන්නට ඇති බවට සැකමුසු ආරංචි තොරතුරු ලැබුණ ද ඒ කිසිදු තොතුරක් ඔප්පු කරගැනීමට පොලිසියට හැකිවූයේ ද නැත.මරාදමන ලද හීන්හාමිගේ පුතකු බව කියන සිරිපාලගෙන් ද පොලිසිය ප්‍රශ්න කොට ප්‍රකාශයක් ලබාගෙන තිබුණ ද ඔහු පොලිසියට පවසා තිබුණේ තමා කොළඹ ජීවත්වන බවත් බේබිහාමිගේ කීමට බිරිය සමඟ නිවසට පැමිණියත් තමාද එම නිවෙසේ ජීවත්වීම ගැන කළුබණ්ඩා මුදලාලිගේ කලින් විවාහයේ ඥාතීන් අකමැත්තෙන් පසුවන බවත්ය. දිනක් තමාට ගෙදරින් යන ලෙස ද දොස් නැඟූ බවත් ඔහු කියා සිටියේය. එතැනින් එහාට තොරතුරක් සොයා ගැනීමට වැල්ලවාය පොලිසියට හැකියාවක් නොතිබිණ. කණ්ඩායම් කිහිපයක් පරීක්ෂණ පැවැත්වීම සඳහා පිටව ගොස් තිබුණ ද ඝාතකයන් ගැන හෝඩුවාවක් ලබාගත නොහැකි විය.ද්විත්ව ඝාතනය මෙසේ ඇදි ඇදී යද්දී ඌව පළාත භාර නි‍යෝජ්‍ය පොලිස්පති රොෂාන් ප්‍රනාන්දු මහතා ගේ උපදෙස් මත කොට්ඨාස භාර පොලිස් අධිකාරිවරයා මේ පිළිබඳව පරීක්ෂණ වෙනත් කණ්ඩායමකට බාර දුන්නේ අපරාධකරුවන්ට තවදුරටත් නිදැල්ලේ සිටීමට ඉඩදිය නොහැකි බව කියමින්ය. ගෝණගංආර පොලිස් ස්ථානාධිපති උප පරීක්ෂක නන්දන සමන්සිරි කැඳවූ පොලිස් අධිකාරිවරයා ඔහුට මෙසේ උපදෙස් දුන්නේය.“අනිත් සේරම වැඩ නතර කරලා මේක පස්සේම යන්න.. සිවිල් එකේ ටීම් එකක් දාලා තොරතුරු හොයන්න.”ඒ ඉකුත් 13 වැනිදාය. එම උපදෙසත් සමඟ උප පරීක්ෂක නන්දන ඇතුළු පිරිස සිය නිලඇඳුම පසෙක ලා සරම් කමිසවලින් සැරසී ගත්තේ කිසිවකුට බැලූ පමණින් මේ පොලිස් නිලධාරීන් සේ හඳුනාගත නොහැකි ලෙසිනි.පොලිස් කණ්ඩායමට හත්අට දෙනකු ඇතුළත් වූහ. ස්ථානාධිපතිවරයා ත්‍රී ක්වාටර් කොට කලිසමක් ඇඳගත් ත්‍රිරෝද රියැදුරකුගේ වෙස්ගත්තේය. තම සහායට තවත් දෙදෙනකු ත්‍රීවීලරයට දමාගත්තේය. ඒ ගංජා බිස්නස්වල යෙදෙන අය ලෙසින් හැඟවෙන ආකාරයටය. සරම් හා කමිසවලින් සැරසුණු තවත් දෙදෙනෙක් ඇඳ ඇතිරිලි හිසේ තබාගෙන ගෙයින් ගෙට යමින් ඒවා විකුණන්නන් ලෙස රඟපාන්නට වූහ. අනෙක් දෙදෙනා දුප්පත් පදිංචිකරුවන්ගේ පවුල් විස්තර ඇතුළත් කරගැනීම සඳහා අමාත්‍යාංශයකින් එවූ නිලධාරීන් සේ ගෙයින් ගෙට යන්නට වූහ. අනෙකා කුලී වැඩ කරන්නට විය. ජංගම දුරකථන ආධාරයෙන් එකිනෙකා සම්බන්ධ කරගැනීමට ස්ථානාධිපතිවරයා කටයුතු කළේය.“ඔන්න ඔහොම අපි කුඩාඔය විසිහයේ කණුවේ ගමට ඇතුළු වුණා. ගංජා සල්ලි දීලා ගන්න ආව අය විදිහට තමයි අපි හැසිරුණේ. කඩවලට ගිහින් කහට බිබී කෙසෙල්ගෙඩි බනිස් කකා ගංජා හොයාගන්න වෙහෙසුණා. එතකොට තමයි අපිට දැන ගන්නට ලැබුණේ ගංජා ඕන නම් ගොළු පොඩ්ඩා හම්බවෙන්න කියලා.බෙඩ් ෂීට් විකුණන්න ගිය දෙන්නා ගෙවල්වලට ගිහින් බෙඩ්ෂීට් විකුණන්න හැදුවත් ගමේ මිනිස්සු ඒවා ගන්න කැමැති වුණේ නැහැ. මොකද මෙයාලා ඒවාවලට වැඩි ගාණක් කියනවා. එතකොට ගමේ මිනිස්සු එපා කියනවා. ඔන්න ඔය වගේ දින ගණනාවක් මහන්සි වුණා.කුලීවැඩ කරන කෙනා ගමේ දවස් දෙකක්ම වැඩ කරලා සල්ලිත් ගත්තා. ඔන්න ඔහොම අපි දවස් දෙකතුනක්ම ගමේ ඇවිද්දා. කවුරුත් දන්නේ නැහැ අපි පොලිසියෙ කියලා.ඔය අතරේ තමයි අපිට තොරතුරක් ලැබුණේ ගමේ මිනිස්සු කාලිඅම්මට පොල් ගහපු විත්තිය. ගමේ ඔක්කොම ආවත් පුෂ්පානන්ද කියන කෙනායි ගොළු පොඩ්ඩයි විතරක් ඒ වැඩේට ඇවිත් නැහැ. පුෂ්පානන්ද හැම තැනම පොල් ගහපු මිනිස්සුන්ට බැණ බැණ ඇවිදිනවා කියලත් ආරංචි වුණා.”අපි මේ දෙන්නා ගැන හොයලා බැලුවා. දෙන්නම ගමේ ඉන්නවා. පුෂ්පානන්ද කවුද කියලා හෙව්වා. මිනිහත් එක්කමයි ගොළු පෙඩ්ඩා ඉන්නේ. ඔය අතරේ තවත් ආරංචියක් ලැබුණා ගොළු ‍ෙපාඩ්ඩයි පුෂ්පානන්දයි දෙබරා කියන කෙනයි ඝාතනය සිදුවන්නට කලින් රාත්‍රියේ හල්මිල්ලෑව වැව ගාව බෝතලයක් ගහලා තියෙනවා කියලා.16 වැනි පිටුවෙන්මුලින්ම අපි ගොළු ‍ෙපාඩ්ඩාගේ හැසිරීම නිරීක්ෂණය කළා. දවසක් අපි හම්බවෙලා මිනිහත් එක්ක කතා කළා. මම කිව්වා අපේ බොසාට ‘බඩු’ ටිකක් ඕන වෙලා තියෙනවා. හැබැයි කිලෝ දෙකක්වත් ඕන කියලා. මිනිහා ඒකට කැමැති වුණා.එහෙනම් මල්ලි ත්‍රීවීලර් එකේ ඇතුළේ බොස් ඉන්නේ. පොඩ්ඩක් කතාකරගන්න කියලා මම මිනිහට කිව්වා. මිනිහත් ‍මගේ ලණුව කාලා ත්‍රීවීලර් එක ළඟට ගියාම ඇතුළේ හිටිය මුදලාලි වගේ හැසිරුණ රාළහාමි හිනාවෙලා මල්ලි එන්න ඉඳගන්න කිව්වා. මුකුත් දන්නේ නැති පොඩ්ඩා ත්‍රීවීලරයේ ඉඳගත්තා. ඒ ගමන්ම මම ත්‍රීීවීලර් එක ස්ටාර්ට් කළා. අපේ දෙන්නා දෙපැත්තට නැඟලා ත්‍රීවීලර් එකේ දෙපැත්තේ රෙද්ද පහළට දාලා පොඩ්ඩව අල්ලගත්තා.ගොළු පොඩ්ඩා මොකක්ද වු‍ෙණ් කියලවත් දන්නෙත් නැහැ. මඟදි පිස්තෝලය ඔළුවට තියලා ඇත්ත කියපන් අපි පොලිසියෙන් කිව්වා. අනේ සර්. මුකුත් කරන්න එපා මම ඇත්තම කියන්නම් කියල පොර කිව්වා.”උප පරීක්ෂක නන්දන ද්විත්ව ඝාතනයේ ප්‍රධාන සැකකාර ගොළු පොඩ්ඩා අල්ලාගත් හැටි විස්තර කළේ එසේය. ගෝණගංආර පොලිසියට රැගෙන ගිය ගොළු පොඩ්ඩා එකක් නෑර සියල්ල විස්තර කළේ ඉන්පසුවය.“මම විතරක් නෙමේ සර්.. පුෂ්පානන්දයි දෙබරයිත් මේකට ගියා..”“ඇයි උඹලා ඒ අහිංසක ගෑනු දෙන්නා මැරුවේ”“අපි මේ මුකුත් දන්නේ නැහැ සර්. පුෂ්පානන්ද අයිය කියලා තිබුණා මේක ඉවරයක් කරලා දුන්නොත් රුපියල් පනස්දාහක් දෙනවා කියලා. ඒකයි අපි එහෙම කළේ.“තිලකලතා..”ඒ නිසා පොලිසිය ගොළු පොඩ්ඩාගේ කීමේ ඇත්ත නැත්ත දැනගන්නට පුෂ්පානන්ද මෙන්ම දෙබරා ද අල්ලා ගන්නට පියවර ගත්තේ ඉන්පසුවය.දෙබරා හමුදාවෙන් පැන සිටි අයෙකි. සිද්ධින් පහ හයකට රිමාන්ඩ් ගතව මෑතකදී එළියට පැමිණ ගංජා විකිණීමේ යෙදෙන ඔහු කොටුකර ගැනීමට නිලධාරීන්ට දැඩි වෙහෙසක් ගන්නට සිදුවුණේ නැත. පොලිසිය ඔහුගෙන් ප්‍රශ්න කරද්දී ඔහු කීවේ තමන් ඝාතනවලට සම්බන්ධ නැති බවකි.“මම මෙයාලාත් එක්ක ගියා තමයි සර්.. මම කාවත් මැරුවේ නැහැ. මම එළියට වෙලා හිටියේ. ගෙදර ලයිට් කටවුට් එක ගැලෙව්වේ මම. කවුරු හරි එනවද කියලා බැලුවෙත් මම සර්..”ඔහුගේ ප්‍රකාශය අනුව පොලිසියට අවශ්‍ය වුයේ මෙහි ප්‍රධාන සැකකරු වූ පුෂ්පානන්ද ය. ඒ වන විට ගොළු පොඩ්ඩා හා දෙබරා පොලිස් අත්අඩංගුවට පත්ව ඇති බව පුෂ්පානන්ද දැන සිටිය ද ඔහු ඒ වගක් නොපෙනෙන ලෙස ගමේ හැසිරුණේය. ගමෙන් පලාගියේ ද නැත. එසේ ගියා නම් සැකය ඔහු වෙත එල්ල වෙන බව පුෂ්පානන්ද දැන සිටියේය. කෙසේ වෙතත් පුෂ්පානන්ද ගැන ඇහැගහගෙන සිටින ලෙස ස්ථානාධිපතිවරයා ගමේ කෙනෙකුට කියා තිබුණේය. ඔහු සිය රාජකාරිය හරියටම ඉටු කළේය.“සර් ඔන්න දැන් මිනිහා පාර පැත්තට ආවා.” ගමේ ඔත්තුකරු ස්ථානාධිපතිවරයාට දන්වා සිටියේය. මෝටර් බයිසිකලයක නැඟගත් නිලධාරීහු දෙදෙනක් පාරට එමින් සිටි පුෂ්පානන්ද ගාව බයිසිකලය නතර කළහ.“ටවුම පැත්තටද යන්නේ”එකෙක් පුෂ්පානන්දගෙන් ඇසුවේය.“එහෙනම් නඟින්න. අපිත් ඒ පැත්තට යන්නේ” පුෂ්පානන්ද මැදට දමා ගත් නිලධාරීහු කෙළින්ම ආවේ ගෝණගංආර පොලිසියටය. එතෙක් පුෂ්පානන්ද තමා කොහේට යන බවක් දැන සිටියේ නැත.“දැන් ඉතින් ඇත්ත කියපන්”නිලධාරියාගේ උකුසු ඇස් ඉදිරියේ පුෂ්පානන්ද සියල්ල හෙළිකළේය.කවුද උඹට මේකකරන්න කිව්වෙ?“තිලකලතා සර්..”පොලිස් පරීක්ෂකවරයාගේ දෙනෙත් උඩ ගියේය. තිලකලතා යනු මරා දමන ලද බේබිහාමි සමඟ සොහොයුරියක ලෙස ඇසුරු කළ කාන්තාවය. මළ සිරුරු හඳුනාගෙන විලාප දුන්නේද ඇය ය. පොලිසියට මරණ පරීක්ෂණ කරන්නට සහාය දුන්නේද ඇය ය. මළගෙදර හඬාවැළපුණේ ද ඇය ය.තිලකලතාට මේ කොන්ත්‍රාත් එක දුන්නේ අමරේ සර්... අමරේ හිතුවේ ‍එයාලගේ අම්මගේ නමට තමයි කළු බණ්ඩා මාමා හිටිය ඉඩම තියෙන්නේ කියලා. මාමා මැරිලා නිසා ඒකේ පදිංචිවෙලා හිටියේ බේබිහාමියි හීංහාමි නැන්දයි. එයාලා මැරුවොත් ඉඩම අමරේගේ අම්මට ඉබේම ගන්න පුළුවන් කියලා හිතාගෙන තමයි අමරේ තිලකලතා අක්කාට වැඩේ බාර දීලා තියෙන්නේ කාට හරි කියලා වැඩේ කරන්න පනස්දාහක් දෙන්නම් කියලා.”තිලකලතා තමයි මට කිව්වෙ. මම පොඩ්ඩයි දෙබරයි සෙට් කරගත්තා. මම ගිහින් මේක ඇත්තද නැත්ද කියල අමරෙගෙන් ඇහැව්වම එයා කිව්වා ඉස්සෙල්ලා විසිපහක් තිලකලතා දෙයි. ඉතිරි විසිපහ කලාට පස්සේ දෙන්නම් කියලා. ඒ නිසා තමයි වැඩේ කළේ. ඒත් තවමත් සතපහක්වත් හම්බවුණේ නැහැ.”“ඒ ඇයි..?”“තිලකා ගමේ නැහැ. ගමෙන් පැනලා ගිහින්..”පුෂ්පානන්ද ඉන්පසු කීවේ එදා සිදුකළ ඝාතනය සම්බන්ධවයි.“අපි තුන්දෙනා සිගරැට් හතරකුයි බයිට් පැකට් දෙකයි අරක්කු බෝතලයකුයි අරගෙන එදා රෑ වෙනකම් හල්මිල්ලගම වැවේ බිව්වා. රෑ නවයට විතර ඇති අපි ‍ බේබිහාමිලෑ ගෙදරට යනකොට. දෙබරට කිව්වා ලයිට් කටවුට් එක ගලවන්න කියලා. කවුරුහරි එනකම් බලන්න කියලා. මායි ගොළු පොඩ්ඩයි ගෙට ඇතුළුවුණා.”නිවසේ දොර විවර කර ගැනීම සඳහා පුෂ්පානන්ද අඟල් 10ක් දිග ඉස්කුරුප්පු නියනක් ද ගෙන ගියේය. ඉන් සොයිබ ගැලවූ පුෂ්පානන්ද මුලින්ම ගෙට ඇතුළු කළේ ගොළු පොඩ්ඩාවය. නිවසේ විදුලිය නිවී ඇත. අඳුරේම ගොළු පොඩ්ඩා ගියේ තුන් නින්දේ නිදා සිටි අසූපස් හැවිරිදි වයෝවෘද්ධ හීංහාමි ගාවටය. එතනම තිබූ කොට්ටය ඇගේ මුහුණට තබා තද කළ ඔහු හීංහාමිට අතවර ද කළේය. හීං හාමි එතැනම නිසොල්මන් විය.නිවස තුළ කිසියම් සිදුවීමක් වන බවට සැකකල බේබිහාමි ටෝච් එක ද දල්වාගෙන අම්මා සිටි කාමරයට එද්දී ඇය දකින්නේ අම්මාට හදිකරන ගොළු පොඩ්ඩාය.“ගොළු පොඩ්ඩා උඹ මොකද මේ කරන්නේ” ඇය ගොළු පොඩ්ඩා හැඳිනගත්තාය. ඇය ගොළු පොඩ්ඩා වෙත කඩාපැන්නේය. දෙදෙනාම පොරබදන්නට වූහ. ඒ බව දුටු පුෂ්පානන්ද වහා ඉදිරියට පැන බේබිහාමිගේ ගෙල මිරිකා දැම්මේය. ඇගේ ද ඉරණම විසඳීමට ගතවුයේ මොහොතකි. සිරුරු දෙක එක ළඟට ඇද දමා ඝන අඳුරේම නිවෙසින් දෙදෙනා පිට වුයේ සියල්ල සදා වසන් වනු ඇතැයි කියාය.“මේක හෙට මුළු ගමම දැනගනීවි. පොලිසිය ඒවි. පොලිස් බල්ලෝ දායි. කෝකටත් උඹ නන්දසිරියාගේ ගේ වටේත් රවුම් දෙක තුනක් ගහලා වරෙන්. එතකොට බල්ලා ඒ ඉවට නන්දෙගෙ ගෙදරට යයි. එතකොට ඒකා මාට්ටුවෙයි. “පුෂ්පානන්ද‍ෙග් කීමට ගොළු පොඩ්ඩා මහ රෑම ඊට නුදුරින් පිහිටි නන්දිසිරිගේ ගේ වටේ තුන්හතර පාරක් ඇවිද්දේය. පසුව සියල්ල නිමා විණැයි සිතූ ඔවුන් දෙඅත් හෝදාගෙන ගෙවල්වලට ගියේ කළ අපරාධය සදා වහන් වනු ඇතැයි සිතමින්ය.ඔවුන් සිතූ පරිදිම පසුදා සිද්ධිය වූ ස්ථානයට පැමිණ පොලිසිය පරීක්ෂණ ආරම්භ කළේය. නිල සුනඛයා ද ඒ සඳහා යොදවා ගත්තේය.අපරාධකරුවන් සිතූ පරිදි නිල සුනඛයා නන්දසිරිගේ ගෙය අසලට ගියේය. ඒත් නන්දසිරි මීට සම්බන්ධ කිරීමට හේතු සාධක තිබුණේ නැත.සියල්ල මෙසේ අනාවරණය කරගත් පොලිසිය ඉන්පසු කළේ තිලකලතාගේ අනියම් පුරුෂයා වූ අමරේත් සොයායාමය. මවත් දියණියත් මරා දමන්නට තිලකලතාට කොන්ත්‍රාත් එක දුන්නේ අමරේ බව කියන්නේ පුෂ්පානන්දය. පොලිසිය අමරෙ සොයා ගියද ඔහු ඒ වන විටත් මෙලොව හැර ගොසින් සිටියේය. දතේ අමාරුවකට ප්‍රතිකාර ගන්න‍ට රෝහලට ඇතුළත් වූ අමරේට ලබා දුන් එන්නත විෂවීම හේතුවෙන් ඔහු මිය ගියේ දිට්ටදම්ම වේදනීය කර්මය පලදීමෙන් බව ගම්වාසීහු පැවසූහ.මේ සියල්ල මෙසේ සිදුවෙද්දී තිලකාවතී ගම හැරදා ගොස් තිබුණේය. පොලිසිය තිලකාවතී පසුපස පන්නන්නට විය. මහියංගන පෙරහර ඒ වන විට පැවැත්වෙමින් තිබිණි. එහි වෙළඳාමේ යෙදුණු තිලකා වැල්ලවාය පොලිසියේ පොලිස් පරීක්ෂක අබේවර්ධන ඇතුළු කණ්ඩායමට කොටුවන්නේ ඉන්පසුවය. ඇගෙන් ප්‍රශ්න කළ පොලිසිය ඇය ගෝණගංආරට බාරදුන්නේය.“අනේ සර් මම මේ මුකුත් දන්නේ නැහැ. මම එහෙම කොන්ත්‍රාත් එකක් දුන්නෙත් නැහැ. ඔය සේරම බොරු”ඇය සියල්ල ප්‍රතික්ෂේප කළාය. හඬ හඬා කීවේ තමා ජීවිතේටවත් එවැන්නක් නොකරන බවය. එහෙත් පුෂ්පානන්දගේ ප්‍රකාශය මත ඇයව ද අත්අඩංගුවට ගත් පොලිසිය සෙසු සැකකරුවන් සමඟ ඇයව ද අධිකරණයට ඉදිරිපත් කොට රිමාන්ඩ් බන්ධනාගාර ගත කළහ.ඌව දිසාව බාර නියෝජ්‍ය පොලිස්පති රොෂාන් ප්‍රනාන්දු, මොනරාගල කොට්ඨාස බාර පොලිස් අධිකාරි ලයනල් ගුණතිලක, සහකාර පොලිස් අධිකාරි නිමල්සිරි පෙරේරා මහතාගේ උපදෙස් මත ගෝණගංආර පොලිස් ස්ථානාධිපති උප පරීක්ෂක නන්දන සමන්සිරි ඇතුළු සැරයන් කරුණාදාස (18018), කොස්තාපල්වරුන් වූ නිලන්ත (10690), පුෂ්පකුමාර (27650), ක්‍රිශාන්ත (38409), දිසානායක (60200), රත්නායක (40737), ලක්ෂ්මන් (74652), ජයන්ත (74655), නිමල් (74773) යන නිලධාරීහු සැකකරුවන් අත්අඩංගුවට ගැනීමේ මෙ‍හෙයුමට එක්වූහ.(පොලිස් පරීක්ෂණ ඇසුරෙන් ලිපිය සකස් විය)පින්තූර - ප්‍රියන්ත පෙරේරා කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af13092216</link>
    <topic>පුංචි සඳරු ඒ මහ වැස්සට ජීවිතය දන් දුන්නේ ය</topic>
    <author>පසුබිම් කතාව සහ ඡායාරූප</author>
    <content>තවත් දිනකට තුරු මුදුන් අතරින් මළානික හිරු එළිය ගලා එන්නට විය. පෙරදින රාත්‍රියේ සිට නොකඩවා ඇද හැළුණු වැස්සෙන් ඌරුවල්ඔය දෙගොඩතලා ගලන්නට විය. ඌරුවල්ඔය අවට පීදීගෙන එන ගොයම යට කරමින් මහ ජල කඳ දොරේ ගලා යයි.වැසි බීරම යාන්තම් තුරුවල් වෙන තෙක් බලා සිටි කොලු කුරුට්ටෝ වෙනදා මෙන් ම ඌරුවල්ඔය අසලට පැමිණියහ. පුංචි සඳරු ද හෙමින් සීරුවේ ගලා හැළෙන ජල ක‍ෙඳහි අසිරිය නරඹන්නට පැමිණියේ ය. වැස්ස නිමා වී පොළවට හොඳින් හිරුරැස් වැ‍ෙටමින් තිබිණි. මිතුරන් සමඟ වෙනදාට නියරේ ඔට්ටු සෙල්ලම් කරන සඳරු වෙල්යාය පුරා ඉතිරී යන වැසි වතුරේ කෙසෙල් කොට ඔරු පැද්දේ ය. දොගොඩතලා යන ජල ක‍ඳෙහි ගැඹුරු සඳරු දැන සිටියේ නැත.සඳරු මව සමගසඳරුත් මිතුරොත් සවස් වන තුරු ගං දියෙහි සෙල්ලම් කළහ. පරිසරයෙ නිසල බව බිඳිමින් කොලු කු‍රුට්ටන් ගේ හඬ ප්‍රදේශය පුරා පැතිරිණි. ගත ව‍ූයේ නිමේෂයකි. සඳරූ ගේ කෙසෙල් කොට ඔරුව පෙරළී ගියේ ය. කෙසෙල් කොට ඔරුව අල්ලාගෙන ගොඩට එන්නට සඳරූ උත්සාහ කළ ද ඒ සමඟ ම සඳරූ කොටෙත් පෙරළී ගහගෙන ගියේ ය. ගං දියේ ඈතට ගසාගෙන යන සඳරූ දුටු මිතුරෝ වහාම ක්‍රියාත්මක ව‍ූහ. සඳරූ අල්ලා ගැනීමට එක් මිතුරෙකුට හැකි විය. ඉනේ තිබූ නූලෙන් සඳරූ යාන්තම් අල්ලා ගත් මිතුරා ගේ අතට නූල ගැලවී ආවේ ය. ඒ සමඟම සඳරූ ඌරුවල් ඔය දෙසට නැවතත් ගසාගෙන ගියේ ය.ගම්පහ මුදුන්ගොඩ ප්‍රදේශයේ මොරගොඩ විමලධර්මසූරිය විදුහලේ අධ්‍යාපනය ලැබූ සඳරූ අංජලික දිසානායක (15) පවුලේ වැඩිමහල් පුතු ය.අවුරුදු 15 ක් වයසැති සඳරූ අංජලික දිසානායක මේ වනවිට ඉගෙනුම ලබමින් සිටිය යුත්තේ පාසලේ දහය වසරේ වුව ද ඔහු අධ්‍යාපනය ලබමින් සිටියේ හත වසරේ ය. ඒ ඔහුගේ උපතින් ම තිබූ ශ්‍රවණාබාධිත තත්ත්වයක් නිසා ය. දක්ෂ චිත්‍ර ශිල්පියෙකු ව‍ූ සඳරු පසුගිය 13 වැනිදා පන්තියේ දී අපූරු චිත්‍රයක් ඇන්‍ඳේය.එම චිත්‍රයෙන් කියැවුණේ බිත්තරයකින් කුරුලු පැටවකු බිහිවන ආකාරයක්. ඉන් පසුව එම කුරුළු පැටවා යන්තම් අහසෙහි ඉ‍ගිලෙන්නට වෑයම් කරන විට තවත් කුරුලු රංචුවක් විසින් කුඩා පැටවාට පහරදී කොටා බිම වැටෙන ආකාරය යි. මිය ගිය කුරුලු පැටවා භූමදානය කළ සොහොනද තම චිත්‍රයේ සටහන් කළ සඳරූ ඒ සොහොන මත මල් කලඹක් ඇඳි කුරුසියේ සලකුණ ද සටහන් කර තිබිණි.මේ චිත්‍රය සඳරූ ඇඳ තිබුණේ පිටු ගණනාවක් පුරා ය. එක් එක් සිද්ධීන් අවස්ථා පෙළ ගස්වමින් කුරුලු පැටවාට අත්වූ ඛේදනීය ඉරණම ඔහු මොනවට සිත්තම් කර තිබුණි.මෙම චිත්‍රය ඇඳ පසුදින 13 වැනිදා ද ඔහු පාසලට ගියේ ය. මොරගොඩ විමලධර්මසූරිය ප්‍රාථමික විදුහලට ඔහු ගිය අවසන් දවස එය බව ඔහු ද දැන සිටියේ නැත.පාසල ඇරී දවල් 1.30 ට පමණ ගෙදර පැමිණි සඳරූ කිසියම් කලබලකාරී ගතියකින් පසුවන බව ඔහුගේ මව වන නිරෝෂා මනෝරි මහත්මියට පෙනිණි. සඳරූ වෙනදාට පාසල් ගොස් ඇරී දුවගෙන එන්නේ මවගේ තුරුල්‍ලට ය. නමුත් එදින හනි හනික පාසල් ඇඳුම් ගලවා දමා කොට කලිසමක් හා ටී ෂර්ටයක් ඇඟලා ගත්තේ කඩිමුඩියේ ය.“ඇයි පුතා කලබලේ” මව ප්‍රශ්න කළා ය. “අම්මේ මම අෂේන්ගේ ගෙදර යනවා. මලීෂත් එනවා කිව්වා.” සඳරු නොඉවසිලිවත්ව කීවේ ය. මව ඊට තරයේ විරුද්ධ වූවා ය. “අනේ පුතේ ඔය පිටාර ගලලා වතුර හැමතැනම. එහෙ නම් යන්න එපා” මව කීවා ය.අනේ අම්මේ මලීෂත් දැන් එනවා කිව්වා. අපි සරුංගල් අරින්නයි යන්නේ ඔය පැත්ත පළාතෙ යන්නේ නැහැ. හරියටම පැය භාගයකින් එනවා” සඳරූ කීවේ ය.ඒ වනවිට මලීෂත් ඇවිත් තිබූ නිසා සඳරූගේ ඉල්ලීමට එරෙහි වන්නට අම්මාට හැකියාවක් නොතිබිණි. පැය භාගයකින් ආපසු එන පොරොන්දුව මත නිරෝෂා මනෝරි මහත්මිය ‍ඒ සඳහා අවසර දුන්නේ ය.සඳරූ පොරෙ‍ාන්දු වූ පරිදි පැය භාගයකින් ගෙදර ආවේ නැත. වේලාව පසුවනවාත් සමඟ ම සඳරූ ගේ මව අෂේන්ගේ නිවෙස පැත්තට ගියා ය. සෑම තැනකම සඳරුව සෙව්වත් ඔහු සොයා ගැනීම දුෂ්කර විය. නමුත් පැයකට පමණ පසුව සඳරූ තම යහළුවන් සමඟ සිටිනවා ඇය දුටුවා ය.සඳරු ළඟට ගිය ඇය ඔහුව ගෙදර රැගෙන එන්නට උත්සාහ කළත් එය සාර්ථක නොවීය. අනේ අම්මේ තව ටික වේලාවක් දෙන්න. අපි දෙන්නා ඉක්මනට එනවා” සඳරූ කීවේ ය. නිරෝෂා මනෝරි මහත්මිය ගෙදර පැමිණියා ය.සඳරුගේ පියාටික වේලාවකින් ඇයට ආරංචි වූයේ සඳරූ මඩේ එරී සිටින බව ය.‍ ඇය වහා එම ස්ථානයට දිව ගියා ය. එහෙත් සඳරූ සිටි තැන නොවී ය. සඳරූ එම ස්ථානයේ ගිලී ගිය බව ඔහුගේ යහළුවන් ප්‍රකාශ කළේ ය.සඳරූගේ මව එතැන සිට තැබ‍ූ විලාපය සඳරූ ගිලී ගිය ඌරුවල් ඔයේ මහා හඬ ද පරයා දෝංකාර දුන්නේ ය.සියලු දෙනා එක්වී සඳරුව සෙව්වද ඔහු සොයාගන්නට නොහැකි විය. දින ගණනක් තිස්සේ ඇද හැළුණු ධාරානිපාත වර්ෂාව හේතුවෙන් ගම්පහ අවටින් ගලා යන අත්තනගලු ඔයත්, ඌරුවල්ඔයත් තරගයකට මෙන් වාන් දමා තිබුණි. මේ නිසා අවට වෙල්යායවල් ජලයෙන් පිරී උතුරා යමින් තිබිණි. වර්ෂාව පෑයූ අස්වැසිල්ලේ බොහෝ දරුවෝ තම සරුංගලය අහසට යොමු කරමින් සිටියහ. සඳරූ ද ගියේ එවැනි විනෝදවීමකට ය. තම යහළුවන් සමඟ එක් වී දියේ බැස සිටින විට මෙම ඛේදවාචකයට ඔහු මුහුණ පා තිබේ.සඳරූ සමඟ ජලයේ සෙල්ලම් කරමින් සිටි ඩී.එම්. හර්ෂ මධුශංක සිද්ධිය විස්තර කළේ මෙසේ ය.“අපි නාමින් සිටින විට සඳරුත් ආවා. වෙලේ තිබුණු කෙසෙල් කොට ඔරු පදින්නත් ඔහු ආවා. පැයක් විතර අපි හතර දෙනා වතුරේ සෙල්ලම් කළා.‍ අපි සමඟ සිටි සංජුට හොඳට පීනන්න පුළුවන්‍. සංජු ඔය හරහා පීනා ගියා. ඊට පසුපසින් මා පීනා ගියත් වතුර පාර සැර නිසා පීනන්න අමාරු වුණා. මා එවිට ඔයට පාත්වී තිබූ දොඹ ගසක අත්තක එල්ලුණා. මා එවිට දැක්කා සඳරූ කෙසෙල් කොටයක් අල්ලාගෙන පීනාගෙන එනවා. දිය සුළියකට හසුවී කෙසෙල් කොටය කැරකෙන විට සඳරුට කෙසෙල් කොටය අත හැරුණා. සඳරු වතුරේ ගිලුණා. මම ඔහුව ගන්න එතනට ගියත් සඳරු මගේ කලිසමේ පටිය අල්ලා ගත්තාම පටිය කඩලා ගියා. ඒ එක්කම සඳරුව වතුරේ ගිලී නොපෙනී ගියා.”කෙසේ ‍වුවත් එදින සඳරුගේ සිරුර සොයාගත නොහැකි විය. පසුදින නාවික හමුදා කිමිඳුම් කරුවන් විසින් සඳරුගේ සිරුර සොයා ගන්නා ලදී. වැඩිපුර ජලය පෙවීමකින් තොරව, පැය ගණනාවක් ජලයේ තිබීත් කිසිදු විකෘති වීමකින් තොරව සඳරුගේ දේහය නාවික හමුදා කිමිඳුම් කරුවන් සොයා ගත්තේ ඌරුවල් ඔයේ අයිනක තිබියදී ය.එසේ මියයන්නට පෙර දින සඳරු තම මරණය තමන් අතින් ම සටහන් කළ සේ ය. පුංචි කුරුල්ලාට අත්වූ ඉරණමම සඳරුට අත්වී තිබුණි. පුංචි කුරුල්ලා මරණයෙන් බේරීමට කුරුලු රංචුව සමඟ සටන් කළා සේ ම සඳරු ජලපහර සමඟ පොර බැදුවේය. එහෙත් ඒ සියල්ල ව්‍යර්ථ වී සඳරුට අන්තිමට අතුවූයේ පුංචි කුරුල්ලාට අත්වූ ඉරණමටම මුහුණදීමට ය‍.උපතින් ම ශ්‍රවණාබාධිත තත්ත්වයකට මුහුණදුන් සඳරු පළමුවෙන් ම අධ්‍යාපනය ලැබුවේ ශ්‍රවණාබාධිත දරුවන්ට උපකාර කරන යක්කල නාරද සවන පදනමෙනි. එහිදී සඳරුගේ දක්ෂතා වඩාත් ඔප්නැංවුණි. සාමාන්‍ය සිසුවකුට නැති දක්ෂතා සඳරු පෙන්නුම් කළේ ය.නාරද සවන පදනමේ උත්සව වලදී පිළිගැනීමේ ගීතයට බෙර වාදනය සැපයුවේද සඳරු ය. බෙර, හේවිසි ගහන්නට ඔහු ඉතා දක්ෂයෙකි. ඔහුගේ චිත්‍ර ඇඳීමේ හැකියාව ඉහළ මට්ටමක පැවැතිණි.‍ කඩදාසි, කාඩ් බෝඩ් උපයෝගි කරගෙන කරනු ලබන නිර්මාණයක් කරන්නට සඳරුට ගතවන්නේ ස්වල්ප වේලාවකි.සරුංගල් හැදීමේ සහජ දක්ෂතා දැක්වූ ‘සඳරු’ ගම්මානයේ දරුවන්ට සරුංගල් හදා දුන්නේ ය. මෑතකදී පැවැත්වීමට නියමිත සරුංගල් තරගයකට සූදානම් කළ අලංකාර සරුංගලයක සැකිල්ල තවමත් සඳරුගේ නිවසේ තිබේ.‘සඳරු’ පවුලේ වැඩිමහල් දරුවා ය. ඔහුට රුවිඳු අකලංක නම් මල්ලී කෙනෙකු ද සිටියි. සඳරුගේ පියාවන චමිලි දිසානායක මහතා බේකරි ආහාර වර්ග අලෙවි කරන්නෙකි. ආර්ථික අතින් ඉතා දුෂ්කර ජීවිතයක් ගෙවන මෙම පවුලට ශක්තියක් දීමට සිටි දරුවා වූ ‘සඳ‍රු'ට අත්වූ ඉරණම ගැන තවමත් ඔවුන්ට සිතාගත නොහැකි සේ ය.මහා හඬින් සිනාසෙමින් සිටි පුංචි පැටව් ජල රකුසාට මේ ලෙස බිලි වූයේ ඇයි? වැඩිහිටියන් වන අප මොහොතක් මීට වඩා ඒ පිළිබඳ සැලැකිලිමත් වුණේ නම් මේ සිදුවූ අතිශයින් ම බිහිසුණු අපරාධය සිදු නොවන්නට තිබුණි.සඳරූ නිවසේ සැම තැනම බිත්ති පුරා සිතුවම් ඇන්දේ ය. සිතුවම් ඇදීමට ඔහු උපන් හපනෙකි. විදුහලේ සෑම බිත්තියකම සඳරුගේ සිතුවම් වලින් හැඩ වී තිබිණි. ඒ පුංචි සිත්තරුවා සඳහටම බොඳ වී ගියේ ය. ඒ යළි යළිත් අපට යමක් සිහිපත් කරවමිනි. පුංචි සඳරු ගැන අප මීට වඩා ටිකක් සැලකිලිමත් වුණේ නම් ඒ පුංචි මල් කැකුළ අකාලයේ පර නොවන්නට තිබිණි.පසුබිම් කතාව සහ ඡායාරූපහෙනරත්ගොඩ සමූහඅජිත් ප්‍රේමකුමාරසුභද්‍රා දේශප්‍රියකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=af13092217</link>
    <topic>උත්තම උපහාර ලැබූ  සැබෑ ගුරු පුතා</topic>
    <author>රූපාන්ති බුලත්සිංහල</author>
    <content>ගුරු පුතෙක් ගැන කියන්න ගුරු පියෙක් පසුගිය දිනක අපිව සොයාගෙන ආවේ හදිසියේම. තමාගේම පුතා නොවුණත් තමාගේ පුතෙක් කළ ජයග්‍රහණයක් තරමටම ඒතුමා සංවේදී වුණා. ඇත්තටම මෙහමත් දේවල් තවමත් වෙනවාද ? මෙහෙමත් මිනිස්සු ඉන්නවාද? ඔබේ සිත ඔබම අසාවි. ඔව් ඇත්තටම ඇත්ත මෙහෙමත් මිනිස්සු අප අතර තවමත් ඉන්නවා. ඔවුන්ගේ ක්‍රියාවන් සුළඟට දැනෙව ඇති. පොළොව උසුලාගෙන ඉන්නවා ඇති. කවුරු කිව්වත් නොකිව්ත් ඉර හඳ එළිය දෙනවා ඇති.එහෙත් කතා කරගන්නට බැරි සොබාදහම උදම් අනනවා ඇති. ඒත් ඒ උදෙසාම මිනිසුන් දොඩමළු නොවුණොත් කවුරුන් කතා කරන්නද? කවුරුන් තුති ගී ගයන්නද ? ඒ නිසාම මේ කතාව ඔබට කියන්නට මට අවසර. කියවා අමතක කර දමන තවත් කතාවක් නොව, ඒ ආදර්ශයෙන් ජීවිතයේ හැඩ ගස්සා ගැනීමට ඔබට හැකි නම් අවවාදයට වඩා ආදර්ශය උතුම් විය යුතු සමාජයක ඔහු අපිට ආදර්ශයක් දුන්නා. ඒ කතාවෙන් ලෙස නොව ක්‍රියාවෙන්එදින තීරණාත්මක දවසක්. පාසලේ ගුරුවරුන්ට ගුරු වැටුප් ගෙවන්න නියමිත දවස. වෙනදාට උදේ පාන්දරින්ම පාසලට ගිය ලීලාරත්න ගුරුතුමාට තවත් රාජකාරි කටයුත්තක් පැවරිලා තිබුණා. ඒ ගුරු වැටුප් ගෙවන්න පඩි සල්ලිත් අරගෙන පාසලට යන්න. කවදත් තමන්ට පැවරෙන ඕනෑම රාජකාරියක් බැහැයි නොකියා සතුටින් ඉටු කරන ලීලාරත්න මහතා ඒ වගකීමක් භාර ගත්තා.සුපුරුදු පරිදි තම යතුරු පැදියට නැඟි ලීලාරත්න ගුරුමහතා නගරයට ගොස් සිය ගුරු මණ්ඩලයේ යෝජනා ගුරු වැටුප් මුදලුත් රැගෙන පාසල වෙත යන්න පිටත් වුණා. එහෙත් උදේ තමා ගමන් කරන සුපුරුදු මාර්ගය වුණත් වෙනදාට නොමැති පාළු නිසංසල බව ලීලාරත්න මහතාගේ තනිකම තව තවත් වැඩි කළා. පාර දෙපස කාත් කවුරුවත් නොමැති නිසා සිතට පොඩි චකිතයක් ද ඇති වුණා. ඒ ගැන එතරම් තැකීමක් නොකළ ඔහු යතුරු පැදිය ඉදිරියට පැදෙව්වා. එහෙත් නොසිතපු විදිහට සියල්ල මොහොතින් වෙනස් වුණා. එක්වරම ඔහු ඉදිරියට පැමිණි මංකොල්ල කල්ලියක් යතුරු පැදිය නවතා ඔහු ළඟ තිබුණ බෑග් දෙක සහ යතුරු පැදියේ යතුර රැගෙන පලා ගියා. එහෙත් ගුරු වැටුප් ගෙවීමට නියමිත මුදල ඔහු තම කමිසයේ සඟවාගෙන සිටියා.ගුරු වැටුප් ගෙවීමට නියමිත මුදල ‍ වන හතළිස් දෙදසක මුදල ඔහු පාසලට රැගෙන විත් ගුරු වැටුප් ගෙව්වා. පුදුමාකාර ආකාරයට වංචාවල් සිදුවෙන රටක ලීලාරත්න මහතා කළ උදාර සේවය හැමදෙනාගේම පැසසුමට ලක් වුණා. හැම‍දෙයක්ම අභිබවා ලීලාරත්න මහතාගේ ඥානාන්විත බව නැගී සිටියා. ඒ කතාව එතනින් නිමා වුණා.ඒ එක දවසක් පමණයි. තවත් දවස් ගණනාවක් පමණක් නොව මුළු මහත් ගුරු ජීවිතය පුරාවට ඔහුගේ ගුණ සුවඳ ගලාගෙන ගියා. අනුරාධපුර නල්ලමුදාව විදුහල තිබුණ පරිසරය අතිදුෂ්කරයි. එහෙත් තනි අලියා සිටින ඉසව්වේ තනියෙන් පාරක තොටක යනවා කියන එකඑච්චර ලේසි නැහැ. මෙතරම් දුර ගෙවාගෙන බයක්හැකක් නැතුව පාසලට යන එක ඒතරම්ම ලේසි නෑ. අරුණළු වැටෙනකොට තනි අලියා ඇස ගැසේද යන බය නිරන්තරෙන් දැනෙවා. ඒත් ලීලාරත්න මහත්තයා පසුබෑවේ නෑ. හැම දරුවෙක් දිරිමත් කළා. ගුරුවරුන්ට වැඩ කටයුතු කරන්න සහය වුණා.පාළු අඳුරු බව මුළු පරිසරය වසාගනිද්දී තිබූ මූසල අන්ධකාරයට මේ ගුරුමහතා අනුගත වූයේ නෑ. ඒ අඳුර දුරු කර ආලෝකය ලබන්නට දරුවන්ට මාර්ගය විවර කර දෙන්න ‍ඔහු සැදී පැහැදී සිටියා.කෙතරම් දුෂ්කරතා තිබුණත් දරුවන් පහේ ශිෂ්‍යත්වයට හුරුපුරුදු කිරීමත් දරුවන් ලීලාරත්න ලීලාරත්න ගුරු පියාගේ වගකීමක් වුණා.කලක් මේ පාසලේම සිසුවෙක් වී අධ්‍යාපනය ලබූ ලීලාරත්න මහතා ගත කළේ අල්පේච්ඡතා දිවිපෙවෙතක්. ඒ නිසාම හැම දේදීම සතුටින් ජීවත් වීමට ඒ තුමාට හැකි වුණා. ලීලාරත්න මහතාගේ ධාර්මික දිවිපෙවත හැම විටම අනෙක් ගුරුවරුනුත් අගේ කළා. ඔවුන්ගෙන් ලැබුණ නොමද සහය නිසා පාසලට හොඳ සේවයක් කිරීමට හැකි වුණා.එක්වීම මෙන්ම වෙන්වීම ද සැමටම පොදු වුණා. ඉකුත් ජුනි මස 06 වෙනිදා ලීලාරත්න මහතා සිය ගුරු ජීවිතෙනුත් පාසලෙනුත් සමුගෙන ගියා. ඒ මහතා වෙනුවෙන් සැකසුණු උත්සවයේ තිබුණේ චාම් මුහුණුවරක්. එම උත්සවයට ලීලාරත්න මහතාට අමතරව තවත් අමුත්තෙක් ඇවිත් හිටියා. ඒ ලීලාරත්න මහතාගේ ගුරු පියා වුණ හේරත් මහතා. තමන්ගේ ගුරු පුතා පිළිබඳ ගුරු පියා වෙතින් පළ වුණේ ප්‍රශංසාවක්.. "මේ පාසලේම තමාගෙන් ඉගෙනගෙන විදුහල්පතිවරයෙක් වීම නිසා ඇති වුණු ළෙන්ගතුකමත් දයාබරිත බවත් ගුරුපියා අපට කිව්වේ ඉතාමත් සංවේදීව. ඇත්තටම අපේ පාසලේ හිටපු හොඳම සිසුවෙක්. පාසලේ මුලින්ම හිටපු දරුවන් දා හතරදෙනා අතරට මේ දරුවාත් ඇතුළත් වුණා. මේ දරුවා ඉතාමත් දක්ෂ දරුවෙක්. ගුරු ජීවිතයේ ඉතාමත් දුෂ්කර කාලපරිච්ඡේදයක් ගත කළා. මේ කාල වකවානුව අවුරුදු තිස් හතරක් තරම්. මේ දරුවා ගුරු සේවයෙන් විශ්‍රාම යන දිනයේ මාව කැඳෙව්වා. අද සමාජය මේ වගේ කළගුණ දරුවන් අඩුයි.ඒක මට ආඩම්බරයක්. තම ශක්ති ප්‍රමාණයෙන් හැම ගුරුවරයෙක්ටම ත්‍යාගයක් දෙන්නත් පන්සලේ ලොකු හාමුදුරුවන්ට අට පිරිකරක් දෙන්නත් මේ විදුහල්පති දරුවා අමතක කළේ නැහැ. මුලින් ගුරුවරයෙක්, ඊට පස්සේ විදුහල්පතිවරයෙක් වුණා. ඇත්තටම මේ දරුවා ඉටු කළේ නිහතමානී සේවයක්. දැන් ඒ ඉස්කෝලේ ඉන්නේ දරුවන් එකසිය අනූහතක් විතරයි." ගුරුපියා ගුරු පුතා ගැන කිව්වේ එහෙමකතාවක්. හැම වෙන්වීමක්ම වගේ ලීලාරත්න ගුරුතුමාගේ වෙන්වීමත් හැමෝටම දරා ගන්න බැරි වුණා.ගමත් පාසලත් දරුවනුත් අතර තිබුණ බැඳීම වචයෙන් කියා නිම කරන්න බැහැ. හැම දෙනාගේ සිතේ දුකක් එක් කරමින් ලීලාරත්න ගුරුතුමා වෙනුවෙන් සකස් කළ සමු ගැනීමේ උත්සවයට හේරත් මහතාත් පැමිණ සිටියේ ලීලාරත්න මහතතා ආරාධනා කළ නිසා. මේ ගුරු මීමුත්තාව හැම දෙනාම ආදරයෙන් පිළිගත්තා. දරුවන්ට විතරක් නෙවෙයි හැම ගුරුවරයෙකුම තමන්ට හැකි පමණින් තෑගි බෝග දීමට ලීලාරත්න ගුරුතුමා අමතක කළේ නැහැ.අද හේරත් මහතා මේ පාසලේ ගුරු මීමුත්තෙක්. ඒතුමා ඒ කාලේ රුපියල් 20,000ක මුදලක් එප්පාවලල මහජන බැංකුවේ සිසු උදාන ගිණුමේ තැන්පත් කරලා තිබුණා. අද වෙනකොට රුපියල් ලක්ෂ දෙකක් තියෙනවා. ඒ මුදලින් මෙවර උසස් පෙළ කිරීමට සුදුසුකම් ලැබූ දරුවන් හතර දෙනෙකුට සිසු උදාන ගිණුම් විවෘත කර රුපියල් 4000ක් විටිනා ශිෂ්‍යත්ව පිරිනැමුවා. ගුණ සුවඳ වැගිරෙමින් තිබුණ කුසුම පාසල හැර යන්නට ගියා.දරු‍ සෙනෙහස පිළිබඳ කෙතරම් කව් ගී තිබුණත්, මවුපිය සෙනෙහස ගැන කෙතරම් සංවේදී කිවිසිතුවිලි පහළ වුණත්, ගුරු සෙනෙහස ගැන මෙතෙක් ලිය වුණා මදිය. කෙතරම් ගුණ තිබුණත් කිය වුණා මදිය. එහෙත් එවන් මනුසතුන් ගැන කියන්නට කාලය එළඹ ඇත. ගයන්නට කාලය පැමිණ ඇත. ඒ වන සිවුපාවන් වැනි මිනිසුන් මැද දෙවිදේවතාවන් වැනි මිනිසුන් සිටින බැවිනි.රූපාන්ති බුලත්සිංහලකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=as1309221</link>
    <topic>තාත්තට කේලම් කියන්න ගියේ මොන එහෙකට ද?</topic>
    <author/>
    <content>තාත්තට කේලම් කියන්න ගියේ මොන එහෙකට ද?හිමිදිරි පින්නේ නැහැවෙමින් අරුණාලෝකය පතා හිඳින සෙව්වන්දියක සේ සුන්දර යුවතිය දුටු නදී තිගැස්සුණා ය. සැබැවින් ම ඇය තැති ගත්තේ නැගණියගේ රූසිරිය දැකීමෙන් නොවේ. කැඩපත පසක් කරදෙන සත්‍යය විඳ දරා ගත නුහුණුව ය. කදිමට හැඩ වැඩ වී ඉන්නා නංගීත් දැලි කුණු තවරා ගත් අක්කාත් දෙස බලමින් ඇය “අනේ මගෙ හැටි” යි සුසුම්ලෑවා ය.“පාන්දර නැගිට්ටම මට හරියට කිඹුහුම් යනව නදී... අනේ මංදන්නෑ මොනා කරන්න ද කියල” යි ලාලනී පැවසුවේ වැඩිමලී විභාගයට ලියා අවසන් කළ විගසමය.“බේත් ටිකක් ගමුද අම්මෙ?” යි යුවතිය ඇසුවේ හැමදාමත් හිමිදිරි පාන්දර නැගිට උයා පිහා දෙන අම්මා පිළිබඳව උපන් ආදර කරුණාවෙන් පිරී ගිය හදවතිනි.“බෙහෙත් ගන්න එක නෙමේ ළමයො වැඩේ. කොච්චර බේත් බිව්වත් වැඩක් නෑනෙ පාන්දර නැගිටගෙන සීතල වතුර අල්ලද්දි...”“ඉතිං අම්ම පාන්දර නැගිටින්න ඕන නෑ... මට පුළුවන් උදේම නැගිටලා උයන්න” ලාලනී දෑස විහිදා නළල රැළි ගැන්වූවාය.“නැ නෑ... ඒක හරියන්නෑ... ඔයාලගෙ තාත්ත මට බණී ළමයින්ගෙන් වැඩ ගන්නව කියල”“ඒක හරි වැඩක් නෙ” කී නදී හඬ නඟා හිනාහුණාය.“හරි ෂෝක්... හන්දියට ම ඇහෙන්න ඇති හිනාව” ලාලනී සිය වැඩිමහල් දියණිය දෙස රවා බැලුවා ය.අතින් කට වසාගත් යුවතිය බැගෑපත් බැල්මක් හෙලුවාය.“ඔයා උදේට උයනවනම් තාත්තට කියලම ඉන්න. නැත්තං මට බැණුම් අහන්න වෙයි...”ලාලනී රෙදි කැබැල්ලක් අතින් ගත්තේ තව දුරටත් කාලය නාස්ති කරන්නට කැමති නැතැයි කියන්නාක් මෙනි.“තාත්තෙ හෙට ඉඳල උදේට උයන්නෙ මමයි...” යි නදී රාත්‍රී කෑම මේසයේ දී කියා සිටියේ දැරියක ගේ උද්දාමයෙනි.“ඒ මොකද? එතකොට අම්මා...? අම්මා විශ්‍රාම යනව ද?” යි ඇසු විමල් හිනැහුණේ ය.“ඒක තමා... අම්මට අම්මගෙ ඩියුටි එක කරන්න දීලා ඔයා පාඩුවෙ ඉන්න අක්කා...”මාපා ගේ මියුරු ස්වරයෙන් දැවටී තිබු කෙළිලොල් බව ලාලනී තුළ උපන් නොරිස්සුම තුනී කර දැමුවේ ය. එසේ වුව ඇය සිය දියණිය වෙත හෙළුවේ නෝක්කාඩු බැල්මකි.“ඔයාලටත් කවද හරි මේ ඩියුටි එක කරන්න වෙනවා... ඉතිං දැම්ම ඉගෙන ගත්තොත් නරක් වෙලා තියෙයි...”“ආපෝ මං නං ආස නෑ දැලි කුණු පෙරාගෙන දුම කාගෙන උයන්න. මං කවද හරි උයනවනං උයන්නෙ ගෑස් ළිපේ... ඔය දර ළිප්වල නං මං උයන්නෙ නෑ කවදාවත්...”ඒ කී ලෙසින් ම ඇය කුස්සියට එබුණේ කුසගිනි වූ කලෙක පමණි. අන්තිමේදී උදෑසන ආහාරය පමණක් නොව දිවා ආහාර වේල ද සකස් කරන්නට සිදු වූයේ නදීට යි.“අනේ පැටියො ශ්‍යාමලී මිස්ට අද මේ සාරි බ්ලවුස් එක කොහොමහරි දෙන්න ඕන. හෙට වෙඩින් එකක්ලු...” යි අම්මා ළෙන්ගතු හඬින් කියන කල ඇය දැලි කුණුත් දුමත් මුළුමනින් ම අමතක කර දමයි.“අම්ම ඕක මහන්නකෝ මං උයන්නම්...”“දැං හරිනෙ... ඕකට තමා ඉල්ලගෙන කනව කියන්නෙ. අනේ ඇත්තට ම මෙහෙමත් මෝඩියක්...” යි මාපා දොස් පවරන කල පවා නදී කුස්සියට යන්නේ සිනාමුසු මුහුණිනි. එහෙත් මේ උදෑසන පැහැබර රූබර නැගණියත් දැලි කුණු වැකි තමාත් සංසන්දනය කරමින් ළතවෙන්නේ ද ඇයමයි.“අනේ අක්කා කොණ්ඩෙ අග්ගිස්ස චුට්ටක් කපන්නකෝ...”“මගෙ අතේ දැලි...”“ඉතිං අත් දෙක සෝදගෙන එන්නකෝ...”“මගෙ වැඩ තාම ඉවර නෑ” යි නදී කීවේ නොරිස්සුමිනි.“මොකද්ද අක්කා... හරි නරකයි...”“අන්න තාත්ත කීව ඉක්මන් කරන්න කියල... තාත්තට පරක්කු වෙනවලු...”“අයියෝ... මේ තාත්තත් එක්ක නං එපා වෙනවා” යි කී මාපා විලවුන් බඳුන අතින් ගත්තාය.“නදී... නහය නැද්ද?” යි අසමින් කඩා වැදුණු ලාලනී “බත් එක රොස් වෙනවා...” යි දැනුම් දුන්නාය.සුගන්ධයෙන් පිරී ගිය කාමරයෙන් නික්මුණ යුවතිය කුස්සියට දිව්වාය.“උයනව ද පුච්චනව ද ළමයෝ?” යි විමල් හිනැහී එබිකම් කළේය.“න්... නෑ... තාත්තා... මට අමතක වුණා...”නදී බත් මුට්ටිය ළිපෙන් බෑවේ දෑසෙහි කඳුළු සඟවා ගන්නට වෑයම් කරමිනි.“ඇයි? රයිස් කුකර් එක කෝ...?”හාත්පස සිසාරා බැල්මක් හෙලු විමල් ප්‍රශ්න කළේය.“මේ... ඒ... ඒක කැඩිලා” තතනමින් උත්තර දුන්නේ නදී නොව ලාලනී ය.“කැඩිලා?” යි ඔහු ඇසුවේ ඇය දෙස එක එල්ලේ බලමිනි. ඒ තියුණු බැල්ම විඳ දරාගත නුහුළු ගැහැනියගේ දෑස බිමට නැඹුරු විය.“කැඩිල නං හදාගන්න එපැයි... මේ ළමයට පුළුවන් ද දර ළිපේ බත් උයන්න...?”පියා ගේ රළු ස්වරයෙන් තැති ගත් නදී කුමක් කිව යුතු දැයි කල්පනා කළා ය.“මොන ළිපේ වුණත් ඉතිං උයන්න පිහින්න ඉගෙන ගන්න එක ගෑනු ළමයෙකුට වටිනවනෙ විමල්...”ලාලනී පෑ සිනාව ඔහු තුළ උපන් කෝපය තුනී කර දමන්නට සමත් වූයේ නැත.“ඔයාටත් දර ළිපේ බත් උයන්න අමාරුයි කියල නේද රයිස් කුකර් එක ගෙනාවෙ...”“ඒ ඉතිං අමාරු කැකුළු බත් උයන්නනේ... දර ළිපේ තම්බපු බත් උයන එක අමාරු වැඩක් නෙමේ...”විමල් සිය බිරිය දෙස හෙලුවේ රෞද්‍ර බැල්මකි. ඒ දෙනෙතින් විහිදෙන ගිනිදැල් දුටු නදී ද බියපත් වූවා ය.“න්... නෑ තාත්තෙ... අම්ම මට කියා දුන්න බත් උයන හැටි දර ළිපේ... බත උතුරනකොට ගින්දර අඩු කරා නං හරි... නංගිට කතා කරන්න ගිහිල්ල මට අමතක වුණා... බත් මුට්ටිය...”“ඇති ඇති.... ඕක නවත්තන්න ලොකු දුව...” යි කෑ ගෑ මිනිසා පුටුවක් මත හිඳ ගත්තේ ය. දෑතින් හිස බදා ගත්තේ ය. මවත් දියණියත් ඔහු දෙස බලා සිටියේ විස්මයෙනි.“ලාලනී... ඔයාට අමාරුනං අපි වැඩට කෙනෙක්ව ගේමු... මේ කෙල්ල විභාගෙ ලිව්වා විතරයි. තව ටිකක් ඉගෙන ගන්නව මිසක ළිප් බොක්කෙ තැම්බිලා හරි යනව ද?” මඳ වේලාවකට පසු ඔහු කතා කළේ සෝබර හඬිනි.“නෑ තාත්තෙ... මං උයන්න ආසයි...”නදී වහා කතා කළා ය. පියා මවට දොස් පවරන්නේ කලාතුරකිනි. තමා නිසා ඇයට බැණුම් අසන්නට සිදුවීම ඉවසිය නොහැකි වාගෙයි.යටිතොල විකා ගත් විමල් වමතින් දෑස වසා ගත්තේ ය.“තාත්තේ...? ඇයි මේ?” මාපා ඔහු වෙත දිව ආවේ විස්මයෙන් ද සංවේගයෙන් ද ඇළලෙමිනි.“ඇයි මොකද වුණේ?” යි ඇය මවත් සොයුරියත් වෙත හෙළුවේ කුපුල්බර බැල්මකි.“නෑ... මුකුත් නෑ... අපි යං...” යි කී විමල් නැගී සිටියේ ය.“ඇයි තාත්තෙ සනීප නැද්ද?”“ඔව් මේ පොඩ්ඩක් හිස කකියනවා...” යි උත්තර දුන් ඔහු කුස්සියෙන් පිට විය.“විමල්”ලාලනීගේ ශෝකී හඬ නොඇසුණාක් මෙන් ඔහු පය ඉක්මන් කළේ ය.වේදනාවෙන් අඳුරු වූ මුහුණින් තමා දෙස බලා සිටින වැඩිමලී නොතැකු ඇය “අනේ විමල්” යි හඬ ගාමින් සැමියා ලුහු බැන්දා ය.කළ යුත්තේ කුමක්දැයි නොදැන වික්ෂිප්ත වූ නදී යළි යළි දුටුවේ පියාගේ ශෝකී මුහුණයි. ඒ සා කැලඹෙන්නට තරම් දෙයක් සිදු වී දැයි ඇය කල්පනා කළේ කුහුල මුසු වූ කනගාටුවකිනි. එනමුදු ප්‍රසන්න ගති පැවතුම්වලින් හෙබි හෙතෙම මුළුමනින්ම කඩා වැටෙන්නට මේ සුළු සිදුවීම හේතු වී යැයි පිළිගන්නට ඇයට නුපුළුවන.“නදී...”ලාලනී කුස්සියට කඩා වැදුණේ කුණාටුවක් මෙනි.“මං ඔයාට කීව නේ තාත්තගෙන් මට බැණුම් අහන්න වෙනව කියල...”“අ... අම්මෙ...”මව ගේ බිහිසුණු විලාසයෙන් තැති ගත් යුවතිය වචන සෙව්වාය.“ඔයා මොන එකකටද තාත්තට කේලම් කියන්න ගියේ...?”“නෑ අම්මෙ... මං මුකුත් කීවෙ නෑ...”අවුල් ව ගිය හිසකේ සහ අපිරිසිදු ගවොමත් හැඬුම්බර හඬත් නිසා ඇය කෙරෙන් පළ වූයේ අතිශය අසරණ පෙනුමකි. එසේ වුව කුපිත වූ ගැහැනිය එවැන්නක් නොදුටුවාය. සැමියා ගේ සිත බිඳවාලු සැතිරියක ලෙස දියණියට පහර දෙන්නට තරම් ආවේගයක් උපන්නෙන් ඇගේ සුරත වහා ක්‍රියාත්මක විය.නව යව්වන කොපුල් තලය මත රළු අතැඟිලි පහර සටහන් විය. වේදනාවෙන් විරුප වූ මුහුණ දෑතින් වසාගත් නදී හඬ නඟා හැඬුවා ය.“මං කිව්ව ද උඹට උයන්න කියල...? තමුන් ම නේද මහ ලොකුවට බාරගත්තෙ...?”අම්මා “උඹ” යනුවෙන් ආමන්ත්‍රණ්‍ය කරන්නේ බලවත් ලෙස කෝපයට පත් වූ බව දන්නා යුවතිය “නෑ අම්මෙ නෑ... මං තාත්තට මුකුත් කිව්වෙ නෑ” යි කෑගෑවාය.“ඔව්... විමල් අහම්බෙන් දකින්නැති” යි සිතුව ද ඉකි බිඳින දියණිය සනසන්නට ලාලනීගේ මුව විවර නොවීය.“කොහොමටත් මං හිත හිතාමයි හිටියෙ රයිස් කුකර් එකේ ඉවිල්ල නවත්තල දාන්න. ලයිට් බිල අඩු කරගන්න පුළුවන්නෙ දර ළිපේ ම බත ඉව්වම...”ලාලනී හෙළූ සුසුම නදීගේ දෙනෙත කඳුළු පිසලූ මඳ පවනක් විය.ලබන සතියට  කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=as1309222</link>
    <topic>නිම්වළල්ල</topic>
    <author> සේමාලි කැල්ලපත</author>
    <content>නිම්වළල්ලපැස්බරකුගේ පිට මත සිටින ටිප්පිඅප්‍රිකානු වනගත ගෝත්‍රිකයකු සමඟඅප්‍රිකානු අලියකු ඉදිරියේලෝක ප්‍රසිද්ධ ලේඛක රඩ්යාඩ් කිප්ලිංග් ‍ගේ The Jungle Bookකෘතිය ‍ගැන නොදන්නෝ අතළොස්සකි. එහි සතුන් අතර කුඩා කලසිට හැදී ‍වැඩී ලොකු මහත් වන මෙෘග්ලී චරිතය ‍බොහෝ දෙනකුගේ සිත් ඇද බැඳ ගත් චරිතයකි. මෙෘග්ලීගේ චරිතයේ ජීවමානචරිතය බඳු සැබෑ මෙෘග්ලීකෙනකු පිළිබඳ කතාවක් පසුගියදා ලොවට අනාවරණය විය.ඉපදුණු දා සිට ජීවිතයේ වසර 10ක්ම අප්‍රිකානු ඝන වන මැද කල්ගත කළ මේ දැරිය නමින් ටිප්පි බෙන්ජමින් ඔකැන්ටි ඩෙග්‍රෝය.වන සතුන් ජායාරූප ගත කරමින් වනයේම කල්ගත කළ ප්‍රංස ජාතික මවුපිය දෙදෙනෙකුගේ දියණිය වූ ටිප්පි කුඩා කල වන සතුන්මැද හැදුණු වැඩුණු අන්දම දැක්වෙන ජායාරූප එකතුවක් සහිත ග්‍රන්ථයක් පසුගියදා ලොව ප්‍රථම වරට ලෝකය පුරා ප්‍රකාශයටපත්විය.ඒ ග්‍රන්ථය Tippi-My Book of Africa නම්වේ. ටිප්පි දැරිය සිය සොහොයුරා යැයි පවසන අලියකු හා හොඳම යහළුවා යැයිපවසන දිවියකු සමඟ අප්‍රිකානු වනාන්තරයේ කල්ගත කරන අන්දමත් ‍අනෙකුත් වන සතුන් ඇසුරේ දිවි ගෙවන අන්දමත් මේග්‍රන්ථයේ සේයාරූවලින් දැක්වේ.ටිප්පි උපන්නේ දකුණු අප්‍රිකානු රටක් වන නැමීබියාවේය. එතැන් පටන් ඇගේ මවුපියෝ ඇය ද කැටිව බොට්ස්වානා, සිමිබාබ්වේසහ දකුණු අප්‍රිකාව පුරා වන සතුන් ජායාරූපයට නගමින් සැරිසැරූහ. මේ නිසා ටිප්පි හැදුණේ වැඩුණේ වන සතුන්ද සමඟිනි."ඇයට හැමදාම ඇගේ කිරි බෝතලය වඳුරන්ගෙන් පරිස්සම් කර ගන්න සිදු වුණා. ඒ නිතරම එළිමහනේ සතුන් අතර හැදී වැඩුණුනිසයි. අපි ඇයට කුඩා කල ඇති තරම් නිදහසේ එළිම‍හනේ ඉන්න ඉඩ දුන්නා. අප නිතරම ජීවත් වුණේ කැලයේ අටවා ගත්කූඩාරම්වලයි. අප ඇයට ආරක්ෂාව සපයමින් සතුන් සමඟ නිදැල්ලේ ඉන්න ඉඩ දුන්නා" යැයි ටිප්පිගේ මව සිල්වියා පවසන්නීය.වසර ගණනාවක් අප්‍රිකාවේ කල්ගත කරද්දී ඔවුනට අප්‍රිකානු වනගත ගෝත්‍රික ජනතාව ඇති තරම් මුණ ගැසිණි. ටිප්පි ඔවුන්ඇසුරේ සිටිමින් ගෝත්‍රික ආහාර පානවලටද හුරු වූවාය.ඇතැම් අවස්ථාවල ගෝත්‍රික දරුවන් සමග කෙළි සෙල්ලම් කරමින් දුනුඊතලවලින් විදීමටද ඉගෙන ගත්තාය. දැවැන්ත අලි කොටි වග වලස්සු ඈ සමඟ මිතුරු වූහ. අප්‍රිකානු වනෝද්‍යානවල කල් ගත කරද්දීටිප්පි හීලෑ පැස්බරුන් පිට නැඟ ගියාය."කැලෑ සතුන්ගේ හැසිරීම ගැන හිතාගන්න බැහැ. උන්ගේ හැසිරීම් විවිධාකාරයි.මේ නිසා අප නිතරම ටිප්පි වන සතුන් හාගැවසෙද්දී ඇහැ ගහ‍ගෙන සිටියා. වරක් කුඩා කල ඇය හා මිතුරුවූ සිංහ පැටියකු අප වසර කීපයකට පසු පැමිණෙද්දී වැඩුණු සතෙක්.ඌ ටිප්පි ළගට විත් උගේ වලිගය ඇගේ ශරීරයේ අතුල්ලමින් හදුනාගත් බව පළ කළා. ඒත් මට බය හිතුණු නිසා මං ටිප්පි අහකටගත්තා.තවත් වරක් ටිප්පි 'සින්ඩි' ලෙස නම් කළ බැබුන් සතකු ඇයට පහර දී ඇගේ කොණ්ඩයෙන් කොටසක් කඩා ගත්තා. එයටිප්පිට හරිම වේදනාවක් වුණා. සතුන්ගේ හැසිරීම් විශ්වාශ කරන්න බැරිනිසා අප නිතරම ප්‍රවේශම් වුණා" යැයි සිල්වියා පවසාතිබුණා. සේමාලි කැල්ලපත‍උසාවියේ පෙනී සිටීම සඳහා ද සුදුසු ඇඳුමක් ඇත. අඩු තරමින් කර වැසුණු කමිසයක් සහිතව පැහැදීමක් ඇතිවන අන්දමේ ඇඳුමක් ඇඳීම අවශ්‍යය‍.එය අප රටේ පමණක් නොව ලෝකයේ සෑම රටකටම පොදු ආචාර විධියකි. රුමේනියාවට ද එය එසේම ය. එහෙත් නඩුවක් සඳහා පෙනී සිටි නීතිඥයෙකුට ඔහුගේ සපත්තු යුවළ නිසා දඩ කෑමට සිදුවූ පුවතක් පසුගියදා රුමේනියාවෙන් වාර්තා විය.රුමේනියානු ‍උසාවියක පිකාසෝ, මැටියේ මොනේ වැනි සුප්‍රකට චිත්‍ර ශිල්පීන්ගේ නිර්මාණ සොරකම් කිරීම නිසා පවරා තිබූ නඩුවක විත්තිකරුවන් වෙනුවෙන් පෙනී සිටි නීතිඥ කැටලින් ඩන්ක්‍යුට මුහුණපෑමට සිදුවූයේ මේ අන්දමේ අත්දැකීමකට ය.ඔහු නඩුව සඳහා පෙනී සිටීමට උසාවියට පැමිණියේ කළු ඇඳුමක් සහ නිල් පැහැති සපත්තු යුවළක් පැලඳගෙන ය. උසාවියේ ඇඳුම් පිළිබඳව පවතින නීතිය බිඳ දැමීම වෙනුවෙන් ඔහුට ලෙයි (රුමේනියාවේ මුදල්) 5000 ක (ස්ටර්ලිං පවුම් 700) දඩයක් විනිසකරුවා විසින් නියම කරන ලදී.“මම හොඳට ස්නානාය කොට සුවඳ විලවුන් ගල්වා උසාවියට පැමිණියා. මට මඳක් පමාවීමට සිදුවුණේ වෙනත් උසාවියක් තවත් නඩුවකට පෙනී සිටීමට සිදුවූ නිසා ය.” යනුවෙන් පැවසූ ඩන්ක්‍යු “මේ අසාධාරණ නඩු තීන්දුවට විරුද්ධව මම මේ විනසකරුට විරුද්ධව සමුගන්නවා” යැයි ද කීය.මෙය ලියුම් පෙට්ටියක් සවි කිරීමට සුදුසු ස්ථානයක් නොවේ. එංගලන්තයේ බර්ක්ෂයර් හි පිහිටි සොනින් - ඔන් - තෙම්ස් නමින් හැඳින්වූ මේ පාලමේ (ඡායාරූපයේ දැක්වෙන අන්දමට) යට සවිකර තිබූ ලියුම් පෙට්ටියේ අභිරහස කුමක්ද?මෙය මෙතැන තැබුවේ කවුද? මෙයට ලියුම් දැමීමට හෝ ලියුම් ආපසු ගැනීමට හෝ කවුරු හෝ යා යුත්තේ‍ කෙසේද? මේ ආදී ප්‍රශ්න එම ප්‍රදේශයේ පදිංචි බොහෝ දෙනෙකුට විය.වෙනෙකක් තබා සිතේ ශක්තිය යොදා හැදි නැවීම වැනි අද්භූත ක්‍රියා සිදුකළ, සුප්‍රකට යුරි ගෙලර්ට ද මෙය මහත් අභිරහසක් විය. වසර 33 ක් පමණ කාලයක් මේ අඩවියේ ජීවත් වූ යුරි ගෙලර් මෙම ග්‍රාමය අද්භූත සිදුවීමවලින් ගහන බව පවසයි. ඔහු පවසන අන්ද‍මට මේ පාලම මත කුඩා දැරියකගේ අන්දමට මේ පාලම මත කුඩා දැරියකගේ අවතාරයක් ද සැරිසරයි.මේ දැරිවියගේ හොල්මන සමහරවිට මේ ලියුම් පෙට්ටිය මේ අන්දමට පාලමේ එල්වන්නට ඇතැයි ගෙලර් අනුමාන කරයි.මේ අභිරහස් ලියුම් පෙට්ටිය පිළිබඳව කිසිවක් කීමට නොහැකි බව රාජකීය තැපැල් සේවයේ ප්‍රකාශයෙක් පැවසූ අතර මේ ලියුම් පෙට්ටිය ක්‍රියාත්මක වීමක් නොමැති බව ද පැවසීය. එහෙත් අස්වාභාවික තැනක පිහිටි මේ ලියුම් පෙට්ටියේ අභිරහස කාහටත් ප්‍රබල ප්‍රශ්නයකි.ඔබට හැකි ඉක්මනින් වැඩපොළ කරා යා යුතු ව ඇත. එයට හේතුව පමා වී පිබිදීමය. කාලය ඉතාම සීමාසහිතය. වහා යා යුතුව ඇත. ඔබගේ වාහනය රැගෙන මහ මඟට බට ඔබට වැඩි දුරක් යෑමට පෙර මාර්ග තදබදය නිසා ඔබගේ ගමන යා යුත්තේ අඟලින් අඟලය. ඔබට එතරම් කාලයක් නැත. වහා යා යුතු වුවත් එය කළ නොහැකිය.ඔබට ඇත්තේ එකම එක පිළිසරණකි. එනම් අහසින් ගමන් කිරීමය. එහෙත් මෝටර් රථයෙන් ඉගිළි යෑම කළ නොහැකිය.ඔබගේ පිළිසරණට අහසින් ද ගමන් කළ හැකි මෝටර් රථයක් ඇමෙරිකාවේ මැසචුසෙට්ස් ජනපදයේ ටෙරෆුජියා නම් වූ සමාගම මඟින් නිපදවීමට දැනට පර්යේෂණ කරමින් සිටී.එය සාමාන්‍ය මෝටර් රථයක ස්වරූපය ගනු ලැබුව ද එයට සවිකර ඇති පියාපත් දිග හැර අහසින් යෑමට ද හැකිවේ. ඔවුන් මෙම වාහන හඳුන්වනු ලබන්නේ “මහමඟ යා හැකි අහස් යානය” යනුවෙනි. එසේම මෙම රථය පැදවීම සඳහා බලපත්‍ර දෙකක් ලබාගත යුතුය. එකකින් මහමඟ පැදවීමටත් අනෙකින් අහසේ පැදවීමටත්ය. එහෙත් අහසින් යෑම කළ හැක්කේ දහවල් කාලයේ පමණි.ඔබගේ නිවසත් වැඩ කරන ආයතනයත් අතර දුර ප්‍රමාණය සැතපුම් 45 ක් විය හැක. ඔබ කළ යුතුව ඇත්තේ ළඟම තිබෙන ගුවන් තොටුපොළට ගොස් මේ යානයේ පියාපත් දිග හැර ගුවන්ගත වීමයි. මහාමාර්ගයේ රථවාහනවලට හසුවී පැය හතරක් පමණ ගතවන කාලය පැයකට සීමා කිරීම මේ අන්දමට කළ හැකි වේ. එසේ ගුවන්ගත වී වැඩපොළට ආසන්න ස්ථානයකට ගොඩ බස්වා පියාපත් හකුළුවා රෝද තුන රෝද හතර බවට පත්කොට මහාමාර්ගය ඔස්සේ වැඩපොළට යෑම කළ හැකිය. ඉන්පසු වාහනය වැඩපොළේ ඇති ගරාජයට දමා වැඩ බිමට ඇතුළුවිය හැකිය.එසේ කළ හැක්කේ මේ අයුරිනි. ගුවන් තොටුපොළට පැයට සැතපුම් 70 ක පමණ වේගයෙන් රිය පදවා ඇතුළු වී ඇන්ජිම නිවා දමා ඔබට දී ඇත සංකේත නොම්මරය යානයට සම්බන්ධ කිරීමයි. එයින් කියැවෙන්නේ අහස් යානයක් පැදවීමට ඔබට බලපත්‍රයක් ඇති බව යානයට දැන්වීමයි.ඉන්පසු නැමි තිබු පියාපත් දිගහැර ඒවා සවිකොට රෝද හතරින් එකක් ඉහළට නවා ඉතිරි රෝද තුන ආධාරයෙන් ගමන් කර අහසට නැංවූ පසු එම රෝද තුන ද හකුළුවා අහසේ පියාසර කිරීමයි. එවිට ඔබගේ මෝටර් රථය අහස් යානයක් වනු ඇත. ඔබට මහ පොළවට යානය බැස්සීමට අවශ්‍ය වූ විට අහස් යානයක් ගොඩබස්වන ආකාරයට ක්‍රියාත්මක කරමින් ගොඩබිමට සම්බන්ධ වීම කළ යුතුය. එවිට මුලින් රෝද තුනක් ද පසුව රෝද හතරම පොළවට සම්බන්ධ වී මහාමාර්ගය ඔස්සේ දිගට යනු ඇත. පසුව පියාපත් හකුළුවා ගෙන මෝටර් රථයක් ලෙස පදවාගෙන යෑමට ඔබට හැකි වනු ඇත.නිව්යෝක් නගරයේ පැවැත්වූ මෝටර් රථ දැක්මේ දී හඳුන්වා දෙනු ලැබු මේ රථය ඩොලර් 279,000 ක් පමණ වනු ඇතැයි ගණන් බලා ඇත. මේ රථය තවමත් පර්යේෂණ තත්ත්වයේ පසුවන බැවින් මහජන පාවිච්චියට වසර කිහිපයක් ගත විය හැකි බව පැවැසේ.රෝහණ ආර්යරත්නහොලිවුඩ් තිරයේ මෙතෙක් රඟපෑ රූමත්ම නිළිය ඇයයි. රෝමයේ ක්ලියෝපැට්රාගේ චරිතයට පණ පොවා බටහිර පමණක් නොව පෙරදිග රසිකයන් ද මුසපත් කළේ ඇයයි. ඇය එළිස‍බත් ටේලර්.බටහිර තිරයේ ප්‍රථම වතාවට සිය රඟපෑම් සඳහා ඩොලර් මිලියනයක් අය කළ නිළිය ද ඇයයි. ඒ ක්ලියොපැට්රා චිත්‍රපටයටයි. එහිදී ක්ලියොපැට්රා ගේ ඇඳුම් සඳහා නිෂ්පාදකයෝ ඩොලර් 194800 ක් වියදම් කළහ. ක්ලියෝපැට්රාට ඇන්දවූ ඇඳුම් 65 ට කැරට් 24 රත්රනින් කළ ඇඳුමක් ද අයත් වෙයි.1960 දී Butterfield චිත්‍රපටියේ රඟද්දී ඇය දුර්ලභ නිව්මෝනියා රෝගයකින් මිය ගිය බවට ප්‍රචාරය වුව ද ඇය අසාධ්‍ය තත්ත්වයෙන් ගොඩ ආවේ වාසනාවකට ය.ඇය නිතර ම කොන්දෙ කැක්කුමට පෙති කරල් ගත්තා ය. ඒ 1945 නැෂනල් වැල්වට් චිත්‍රපටයේ දී අසු පිටින් වැටීමෙන් ද පසුව ය. ඒ හැරත් ඇය සිය මුළු ජීවිත කාලය පුර‍ාම වේදනා නාශක ඖෂධ නිදිපෙති හා මත්පැන්වලට ඇබ්බැහි වී සිටියා ය.වයස අවුරුදු 17 සිට ම පෙම්වතුන් ඇසුරට පත් ඇයගේ මුල් ම සැමියා වූයේ හිල්ටන් හෝටල් ජාලයේ හිමිකරුවෙකු වන කොන්ඩේ හිල්ටන් ය. ඇය ඔහු සමඟ විවාහ වන විට වයස අවුරුදු 18 කි.සැමියන් 7 දෙනෙකු සමඟ අට වරක් විවාහ වූ ඇය රිචඩ් බර්ටන් සමඟ දෙවරක් විවාහ වූවා ය.දරුවන් තිදෙනෙකුගේ මවකවූ ඇයට හදාගත් දියණියක් ද වූවා ය. ඇයට මුනුපුරු මිනි බිරියන් 10 දෙනකු සිටි අතර මී මුනුපුරු මිනිබිරියන් 4 දෙනෙකි. ඇය මුලින් ම ආච්චි කෙනෙකු වූයේ වයස 39 දී 1971 දී ය.එළිස‍බත් ටේලර් උපදින විට ඇගේ මුළු ශරීරයම රෝමවලින් වැසී තිබිණ. එය ඉතා දුර්ලභ රෝගයකි. වාසනාවකට මෙන් ඉපදී දින ගණනාවකින් ඒ රෝම හැලී ගියේ ය.ඇන්ඩි වර්නෝල් විසින් 1962 දී අඳින ලද “ඇගේ ජීවිතයේ මිනිස්සු” නම් චිත්‍රය 2010 නොවැ 8 දා ඩොලර් මිලියන 63.3 ට අලෙවි විය. ඒ චිත්‍රය ඇය සිය සැමියන් සියලු දෙනාම සමඟ ඉන්නා චිත්‍රයකි. සිය මිතුරු නළුවෙකු වූ රොක් හඩ්සන් 1985 දී ඒඩ්ස් ‍රෝගයෙන් මිය ගිය පසුව ඇය ඒඩ්ස් මර්ධන කටයුතු සඳහා ඩොලර් මිලියන ගණනක් වියදම් කළා ය.මයිකල් ජැක්සන් ගේ පුතුට හා දියණියට දෙව් මව වූ ඇය ඔහුට බොහෝ ත්‍යාග ද ප්‍රදානය කොට තිබිණ.1963 දී ඇමෙරිකානු ධනවත්ම ව්‍යාපාරිකයකුගේ මාසික ආදායම ඩොලර් 650000 වෙද්දී ඇමෙරිකානු ජනාධිපති ජෝන් කෙනඩිගේ වැටුප ‍ෙඩාලර් 150000 කි. එහෙත් ඇගේ ආදායම ඩොලර් මිලියන 2.4 ක් විය. 2011 මැයි මස 11 දා හෘදයාබාධයකින් මිය යන විට ඇය යුදෙව් ආගම වැලඳ ගෙන සිටියා ය.දයා ඩී. ෆොන්සේකාමාලදිවයිනේ ගුරයිඩ්හු නම් දූපතේ පොලිස් ස්ථානයක සිර කූඩුවේ පොල් බෑ දෙකක් තිබීම එරට ඡන්දය පැවැති පසුගියදා කාගේත් කුතුහලයට ලක්විය. එම පොල් බෑ දෙක පොලිස් අත්අඩංගුවට පත්වූයේ එය ඡන්දය දීම වැලැක්වීම සඳහා යොදනු ලැබූ හූනියමක් සඳහා මෙම පොල් බෑ පාවිච්චි කළ බවට ඇති වූ සැකය නිසා ය.මෙය පසුගියදා මාලදිවයිනේ පැවැත්වූ ජනාධිපතිවරණ ඡන්දයේදී ඇතිවූ රසවත් සිද්ධියකි.මෙම‍ පොල් බෑ ගුරයිද්හු නම් දිවයිනේ ඡන්ද මධ්‍යස්ථානයක් හැටියට ගනු ලැබූ පාසලක් අසල තිබී සොයා ගනු ලැබූ අතර එම ස්ථානයට එන ඡන්ද දායකයින් වැලැක්වීම සඳහා හූනියම් සිදු කිරීම සඳහා මේ පොල් බෑ දෙකේ අද්භූත අක්ෂර යොදා ඇති බව පොලිසියට පැමිණිලි ලැබී තිබිණ.මෙය හූනියමක් ද නැද්ද යන්න සොයා බැලීමට හූනියම් කැපීමේ නිරතවන ‘රුක්යා’ කෙනෙකු පොලිස් නිලධාරීන් විසින් යොදා ගනු ලැබූ අතර පොල් බෑ දෙක කිසිදු හූනියමක් සඳහා යොදා ගනු නොලැබූ බව ප්‍රකාශ කිරීමෙන් පසු පොල් බෑ නිදහස් කළ බව වාර්තාවේ.මීට පෙර ඡන්දයේදී මෙබඳු හූනියමක් නිසා කරදර රැසක් සිදුවූ නිසා එම පාසල් ඡන්ද මධ්‍යස්ථානයක් ලෙස යොදා ගැනීම පාසල් බලධාරීන් විසින් ප්‍රතික්ෂේප කරනු ලැබීය.නමුත් යම් කෙනෙකුට හූනියමක් නිසා මෙම ස්ථානයේ දී ආපදාවක් සිදුවුවහොත් එහි වගකීම ජාතික ඡන්ද කොමිසම විසින් දරනු ලබන බව ප්‍රකාශ කිරීමෙන් අනතුරුව එසේ ඡන්ද මධ්‍යස්ථානයක පැවැත්වීමට ඉඩදෙනු ලැබිණ. කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=as1309223</link>
    <topic>ගුරු සේවයේ රසකතා</topic>
    <author/>
    <content>ගුරු සේවයේ රසකතාඒ 1968 වසර ය. මම එකල පුහුණු උපාධි උප ගුරුවරයකු ලෙස මාතලේ දිස්ත්‍රික්කයට අයත් ගලේවෙල මහා විද්‍යාලයේ සේවය කළෙමි. දැඩි ජන තදබදයක් සහිත නාගරික ප්‍රදේශයක පිහිටි විදුහලක් බැවින් නවාතැනක් සොයා ගැනීම දැඩි අසීරු විය.ඒ වනවිට අලුතින් සාදා කම්බි දැල් ගසා විද්‍යා ගුරුවරයකු නැති බැවින් වසා දමා තිබූ විද්‍යාග‍ාරයේ අපි තුන් දෙනෙක් නවාතැන් ගතිමු. දවාලට ඇස්බැස්ටස් තහඩු ගිනියම් වී ඉහින් කනින් ඩහදිය පෙරෙයි. රෑට කම්බි දැල්වලින් දහස් ගණනක් මදුරුවෝ විද්‍යාගාරයට රිංගා ලේ උරා බොති. දවසේ තුන්වේලම ටවුමේ තිබූ හෝටලයකින් රැගෙන එයි. මේ අයුරින් විදුහලේ ඉඩ ඇති තැනින් තැන ගුරුවරු දහ දොළොස් දෙනෙක් ලැගුම් ගෙන සිටියහ.මා සමඟ නැවතී සිටි ජයසූරිය මහතා මිටිය. මහත ය. ජාතික ඇඳුම අඳී. උපැස් යුවළක් පලඳියි. වයස ඉක්මවා ඇත. විශ්‍රාම යෑමට කිට්ටු බැවින් මුල් ගුරුකම අතහැර මහා විද්‍යාලයේ උපගුරුව‍රයකු ලෙස සේවයට පැමිණ ඇත. රෑ දොළහ පසුවන තුරු මදුරුවන් තලමින් ඒ මේ අත පෙරළෙන ඔහු පාන්දර ගොර අදිමින් තද නින්දට වැටෙයි.හෙතෙම බාහිර ගෞරව උපාධිය ප්‍රථම පන්ති‍ෙය් සාමාර්ථයක් සහිතව සමත් වූ අයෙකි. ඔහු කියනුයේ තමාට අදෘශ්‍යමාන බලවේගයකින් විභාගය කිට්ටු වන විට මුළු ප්‍රශ්න පත්‍රයම සිහිනයෙන් පෙනෙන බවත් ඉන් පසු අවදි වී එය ලියා ගෙන එයට පිළිතුරු මනාව සූදානම් කරගත් බවයි. කටුක පරිසරයක සිට විශිෂ්ට සාමාර්ථයක් ලැබීම ගැන උපාධි උලෙළේ දී ඔහුට විශේෂ ප්‍රශංසාවක් කර ඇත.‍උසස් පෙළ පන්තිවල සිංහල විෂය බාරව තිබුණේ ‍ඔහුට ය. කිසිම විටෙක ඔහු උසස් පෙළ පන්තිවල කරුණු කියා දීමක් හෝ ඉගැන්වීමක් හෝ කළේ නැත. පුවත්පතක් රැගෙන පන්තියට නියම වෙලාවට යන ඔහු කණ්ණාඩියට ළං කරගෙන පත්‍රය කියවා කාල පරිච්ඡේදය අවසානයේ නැඟිට යයි.විභාගයට දින කිහිපයක් තිබියදී ඔහු උසස් පෙළ විභාග ‍ප්‍රශ්න පත්‍රය සිහිනෙන් දකී. වහා අවදිව ප්‍රශ්න පත්‍රය ලියා ගනී. ඔහු එයට ඉතා හොඳින් පිළිතුරු ගළපා ළමයින්ට ප්‍රශ්න පත්‍රය හා පිළිතුරු ලියා ගැනීමට දෙයි. ඒ හැර ළමයින්ගේ කේන්ද්‍රය ගෙන්වා ගෙන විභාගයට පිටත් වීමට නැකැත් ද සාදා දෙයි. ඒ දුන් පිළිතුරු සියල්ල එසේ ම විභාග ප්‍රශ්න පත්‍රයට එයි. විදුහලේ හොඳම ප්‍රතිඵල ඇත්තේ එකම අකුරක් නූගැන්වූ ජයසූරිය මහතාට ය. 1970 මුල මම ගලේවෙල සිට ගමට මාරුවී ගියේ ය. ජීවිතයේ සැදෑ විය ගෙවන ඔහු තාමත් ජීවත් වෙයි. ඉඳහිට ඔහු මට ලිපියක් ද එවයි. අදත් ඔහුගේ ගුප්ත හැකියාව ගැන මම මවිත වෙමි.වත්තේගම හිටපු කලාප අධ්‍යාපන අධ්‍යක්ෂඑස්.කේ. ජයවර්ධනරට පුරා ග්‍රීස් යකුන් සහ භූතයින් පිළිබඳව මහත් ආන්දෝලනයක් පැවැති සමයක් විය. බිංගිරිය ප්‍රදේශයේ මෙම ආන්දෝලනාත්මක සිද්ධි බහුලව පැවතියේ වීරපොකුණ, ගුරුගොඩ, මානෙලෙම්බුව, කොරකහපොකුණ යන ප්‍රදේශයන්හි ය.දිනපතා මෙම පෙදෙස්වල නිවසක් හෝ දෙකක් මෙම සිද්ධීන්ගෙන් කරදරවලට පත්ව විශේෂයෙන් ම කාන්තාවන් මහත්සේ බියට පත්වූ අතර නිවැසියන් සවස හය, හත වනවිට දොරගුලුලාගෙන තම නිවෙස් තුළට වී සිටියේ මෙම ග්‍රීස් යකුන්ගෙන් හා භූතයින්ගෙන් වන හිරිහැරවලින් බේරීම සඳහා ය. මේ සිද්ධි සියල්ලම හුදෙක් මිත්‍යා මත මිස ගම්මුන්ගෙන් කිසිවෙක් හෝ මේ ග්‍රීස් යකුන් හෝ භූතයින් හෝ සියැසින් නොදුටුවේ ය.මේ සිද්ධි කන වැකුණු ප්‍රදේශයේ පාසලක මුල්ගුරුන්නාන්සේ කෙනෙකු පාසලේ සීනුව මල්ලක ලාගෙන එය රැගෙන පාසල අහවර වූ පසු තම නිවෙස බලා ගියේ ග්‍රීස් යකුන් හා භූතයින් ද ඒ හා සමඟම නිවැසියන් ද බිය ගැන්වීමේ අරමුණිනි.‍ ඒ ඔහුට මෙය විනෝදයක් වූ බැවිනි.රෑ යාමේ මධුවිත ටිකක් තොල ගෑ මුල් ගුරුන්නාන්සේ සීනුව රැගෙන කාටත් හොරා මහ මඟට බැස ගෙවල් අසලින් එය සොලොව සොලොවා ගම් කිහිපයකම සැරි සැරුවේ ය. සීනු ශබ්දය ඇසුණු ගම්මුන් මහත් බියෙන් දොරගුලු අඩක් විවෘත කර එළියට විත් හොඳ හැටි විපරම් කෙරුවේ මෙතෙක් කල් එන බැව් කියූ ග්‍රීස් යකුන් මෙන් නොව අද සීනුවක් නාද කරමින් එන ග්‍රීස් යකා කවුරුන්දැයි සෝදිසි කිරීම සඳහා ය.ග්‍රීස් යකා හොඳ හැටි හඳුනාගත් ගම්මුන්, මහත්තයා! සීනුව රැගෙන වහාම ගෙදර යන්නැ'යි කොතෙක් කීවද එය ගණනකටවත් නොගත් මුල්ගුරුන්නාන්සේ රෑ එළිවෙන තුරු අවට ගම් කිහිපයකම සීනුව නාද කරමින් ගමන් කළේ විනෝදය තකා ය. පසුදා සිද්ධිය ප්‍රදේශය පුරා ලැව්ගින්නක් සේ පැතිර ගිය අතර ගම්මු කඩපිල් ගාණේ මේ සිද්ධිය කතා බහට ලක් කරමින් විනෝද වූහ‍.විශ්‍රාමලත් ආචාර්ය,ඩී.එන්. දිසානායක,කොස්වත්ත, බිංගිරිය.කර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av1309222</link>
    <topic>මොන රැල්ලක් ආවත් මගේ ගමන වෙනස් වන්නේ නෑ</topic>
    <author>ජෝජ් රොබ්සන් ද සිල්වා</author>
    <content>මොන රැල්ලක් ආවත් මගේ ගමන වෙනස් වන්නේ නෑදුමාල් වර්ණකුලසූරියමුදල් අල්ලස් නොගෙන ගීත ප්‍රචාරය කරන ගුවන් විදුලි නාළිකාවලින් පමණක් මේ දිනවල ඇසෙන “ආයෙමත් හමු වී ඔබේ ඇස්” සහ “මල් පිපෙන තුරු” ගීත ගයන්නේ මතු බලාපොරොත්තු තැබිය හැකි නව පරපුරේ ගායන ශිල්පියෙකු වන දුමාල් වර්ණකුලසූරිය ය. නවක ගායක ගායිකාවන් හඳුන්වා දෙන ‘තරු’ සංකල්පයේ රියැලිටි වැඩසටහන් හරහා කොපමණ තරුණ ගායක ගායිකාවන් මෙරට ගායන ක්ෂේත්‍රයට එක් වූවත් ඔවුන් අතර සුභාවිත ගීතයට ඇලුම් කරන ශිල්පීන් සිටින්නේ අතළොස්සකි. එම අතළොස්සෙන් එක් ශිල්පියෙකු ලෙස අප හඳුනා ගෙන සිටින දුමාල් 2013 - රාජ්‍ය සංගීත සම්මාන උලෙළේ දී විශිෂ්ටතම නවක ගායන ශිල්පියා විය. දුමාල් සමඟ අප කළ කතා බහකි මේ.“මේ රාජ්‍ය සම්මානය හිමි වීම ගැන නම් අනිත් හැමෝටම වගේ මටත් සංතෝසයක් තියෙනවා. ඒ වගේම තමයි මම යන්න තෝරා ගත්ත මාර්ගය ඉතාම නිවැරදියි කියන එක ප්‍රත්‍යක්ෂ වුණා මේ සම්මානයෙන්. මෙවැනි අගැයීමක් ලැබීම ඉස්සරහට යන්න මට ලොකු ධෛර්යයක්. වර්තමානයේ සංගීතය හැසිරෙන්නා වූ ආකෘතිය තුළ සුභාවිත සංගීතය රැකගැනීම සහ සුභාවිත සංගීතය තුළ හැසිරීම උඩුගම් බලා පිහිනීමක් හැටියටයි මම සහ මේ සියලු දෙනා දකින්නේ. ඒ තුළ මම මේ ගත්තු තීරණය එඩිතර තීරණයක් සහ ඒ ඉතාම හොඳ තීරණයක් හැටියට මට ප්‍රත්‍යක්ෂ වුණා මේ සම්මානය ලැබීමත් එක්කඔබ රියැලිටි වැඩ සටහනකින් ගායන ක්ෂේත්‍රයට එක් වූ ගායකයෙක්. ඒ ගැන මොකද දැන් හිතෙන්නේ..?“මම හිතනවා මට ලැබුණු අවස්ථාවෙන් මම හොඳ ආරම්භයක් ගත්තා කියලා. මම කොහොමත් හිමින් ගමනක් යන කෙනෙක්. එදා සුපර් ස්ටාර්ස් තරගයේදී මා ගායනා කළේ මේ රටේ විශිෂ්ටතම ගායකයින්ගෙ ගීත. මට අවශ්‍යයි ඒ විශිෂ්ටයින් සිංහල ගීතයට කළ මෙහෙවරට අංශු මාත්‍රයකින් හරි දායක වෙන්න.එදා රසිකයෝ මට එස්.එම්.එස්. එව්ව විදිහට ඒ අය ඇත්තටම ආදරය කළේ මම ගායනා කළ ඒ උසස් ගීත වලට. මම ඒවා රසවත්ව ගායනා ‍ෙකාට ඒ අය තුළ විශ්වාසයක් ඇති කරගත්තා දුමාල් කියන්නේ පවතින දෙයක් කරන්න පුළුවන් දක්ෂකමක් ඇති ගායකයෙක් කියලා. ඒ විශ්වාසය රැකෙන ගමනක් යන්න තමයි මම වෑයම් කරන්නේ.”ශාස්ත්‍රීය සංගීතය මූලික කරගෙන යන ගමනක් ද එයින් ඔබ අදහස් කරන්නේ...?“නෑ, මට එහෙම සංගීත ශෛලියකට කොටුවෙන්න අවශ්‍ය නැහැ. හැම ශෛලියකම තියෙනවා අපට ගන්න පුළුවන් දේවල්. මේක මහ සාගරයක් වගේ විෂයක්නේ. අවසාන අරමුණ වෙන්න ඕනෙ ශ්‍රාවකයාට උසස් රසාස්වාදයක් ලබා දෙන එක. එතැනදි ගීතයෙන් යන්න පුළුවන් උපරිම දුර මොකක් ද, ඒක තමයි මගෙ ඉලක්කය. මේ වැඩේ ලොකු හැදෑරීමක් එක්ක කරන්න ඕන දෙයක්. සම්ප්‍රදාය වෙනස් කරන්න වුණත් ඉස්සෙල්ල ඒක ඉගෙන ගන්න ඕන හරියට.ඔබ යන්න අදහස් කරන ගමනට ගීත ශ්‍රාවකයින්ගේ ආකර්ෂණය ලැබෙයි කියලා ඔබ හිතනවද...?“පැහැදිලිවම එහෙම හිතනවා. ඒකනෙ මම සුපිරි තරු තරගයක තුන්වන තැන වෙනකම් ආවෙ. මම හුඟාක් ගායනා කළේ පණ්ඩිත් අමරදේවයන්, ආචාර්ය වික්ටර් රත්නායකයන්, සුනිල් එදිරිසිංහයන් සහ අමරසිරි පීරිස් වගේ සුවිශේෂ දැවැන්ත ගායකයන්ගේ ගීත. සමහර ඒවා මම උපදින්න කලින් බිහිවෙච්ච ගීත. ඒත් රසිකයින් දැක් වූ ප්‍රතිචාර වලින් පේනවා ඒවාට රසික සමාජයේ තියෙන ඉල්ලුම. කෘත්‍රිමව ඇති කරන ඉල්ලුමක් නොවෙයි ඒක. රසිකයන්ගේ හදවතින්ම මතුවන කැමැත්ත ඒක. ඒක යටපත් කරන්න ලේසි නෑ.”එහෙත් අද අපට එම ගීත වැඩිපුර ඇහෙන්නේ නැහැ. සුභාවිත ගීතය කෘත්‍රිම රැල්ලේ ගීත වලින් යටපත් වෙලා නේද...?“කාලෙන් කාලෙට විවිධ රැළි ඇවිත් සුභාවිත ගීතය උඩට මතුවෙලා ‍පේනවා. හැබැයි ඒවා බැහැල ගියාම ඇත්තටම ඉතුරු වෙන්නේ ශක්තිමත් පදනමක් තියන නිර්මාණ විතරයි. ඇත්ත, කෘත්‍රිමව හදපු රැලි වලට අහුවෙලා ගහගෙන යන්න අවශ්‍ය නැහැ. ගායකයෙක් හැටියට මට දර්ශනයක් තියෙනවා. ශ්‍රාවකයෝ ගැන වගකීමක් තියෙනවා. ඒ වගේම යන්න තියෙන දුරත් විශාලයි. ඉතින් මොන රැල්ල ආවත් මම යන ගමන වෙනස් වෙන්නෙ නෑ. එය ශ්‍රාවකයන්ගේ උසස් රසවින්දනය සඳහාම වෙන් වුණු ගමනක්.”ඔබේ නව නිර්මාණ මොනවාද...?“මේ දිනවල මම මගේ මුල්ම ගීත එකතුවට සූදානම් වෙනවා. ‘සිරස’ මාධ්‍ය ජාලය තමයි එය නිෂ්පාදනය කරන්නේ. දැනට ගීත අටක් පමණ නිර්මාණය කොට අවසන්. ඊට අමතරව රවී සිරිවර්ධන, උපාලි මල්දෙණිය වැනි ගීත රචකයන් සමඟ එක් වී ගීත කිහිපයකුත් නිර්මාණය කළා. ටෙලි නාට්‍ය තේමා ගීත කිහිපයකටත් දායක වුණා. ඒ එක්කම චන්ද්‍රරත්න මාපිටිගම මහත්මයාගේ ‘සිහිනය දිගේ එන්න’ චිත්‍රපටයටත් ගායනයෙන් එක් වුණා.”මාධ්‍ය ආයතනයක් ඔබේ ගමනට අනුග්‍රහය දක්වද්දී ඔබට ඔබේ ප්‍රතිපත්ති මත රැඳී ඉන්න හැකියාව තිබෙනවා ද...?“ඒකට බාධාවක් නෑ. මම යන ගමන පිළිබඳව ‘සිරස’ ආයතනයට අවබෝධයක් තියෙනව විතරක් නෙවෙයි එයට පූර්ණ සහායත් ඔවුන් ලබා දෙනවා. ගීත රචනා තෝරාගැනීමේ දී වුණත් රත්න ශ්‍රී විජේසිංහ, රවි සිරිවර්ධන, ධම්මික බණ්ඩාර, ධර්මරත්න පෙරේරා වගේ ප්‍රවීණයින් මට සම්බන්ධ කර දුන්නා. ඒ නිසා මගේ ගමනට සහායක් මිසක් බාධාවක් නෑ.”ඒත් අද මාධ්‍ය ආයතන වලට සල්ලි නොගෙවා ගීත ප්‍රචාරය කරගන්න බැහැ නේද...?“ප්‍රතිභාවක් තියෙන කලාකරුවන්ට මුදල් දීලා ගීත ප්‍රචාරය කරගන්න අවශ්‍යයි කියලා මම හිතන්නේ නෑ. මුදල් දීලා තමන්ගේ නිර්මාණ ප්‍රචාරය කරවා ගන්න වෙන්නේ ඒවා උසස් මට්ටමක නැති නිසානේ. අපිට හොඳ රසික ආකර්ෂණයක් තියෙනවා නම් මාධ්‍ය ආයතන වලට මුදල් දීලා අපේ ගීත ප්‍රචාරය කරගන්න අවශ්‍ය නෑ.අනික එහෙම කරන එක කලාකරුවො හැටියට අපට ‍අගෞරවයක්. දැන් මෑත කාලයේ ජනප්‍රිය වුණ - ‘මගේ පුංචි රෝස මලේ’ - ‘හන්තානෙට පායන සඳ’ - ‘මේ තරම් සියුමැලි ද කළුගල්’ වගේ ගීත එහෙම මුදල් දීලා ප්‍රචාරය කරගත්තු ඒවා නොවේ. ඒවා එළියට අ‍ා‍වේ මේ කෘත්‍රිමව හදපු රැලි තියෙද්දීම තමයි. හැබැයි සමස්තයක් හැටියට ගත්තම හොඳ ගීත ප්‍රචාරය වෙනවා ඉතාම අඩුයි. සමහරවිට ඒ අඩුවට බලපාන්නේ අර මුදල් දීලා ගීත ප්‍රචාරය කරගන්න අ‍යගේ දුර්වල නිර්මාණවලට කාලය වෙන් වෙන නිසා කියලයි මට හිතෙන්නේ. ඒත් ඉතින් මුදල් නොගෙන ගීත ප්‍රචාරය කරන අති බහුතරයක් මාධ්‍ය ආයතනවලට පුළුවන් අර අඩුව සමාජයට නොදැනෙන්න හොඳ ගීත වැඩිපුර ප්‍රචාරය කරන්න. එතකොට සමහර විට අර මුදල් දීලා ගීත ප්‍රචාරය කරගන්න තියෙන ඉල්ලුම නැති වෙලා යාවි. මොකද මුදල් දීලා ගීත ප්‍රචාරය කරන එක ශිෂ්ට සම්පන්න සමාජයකට ගැලපෙන්නේ නෑ.”ඔබේ අනාගත බලාපොරොත්තු මොනවද...?“ලකුණක් තියලා මැරෙන්න පුළුවන් ගායකයෙක් වෙන එක තමයි ලොකුම බලාපොරොත්තුව. මගේ අම්මාටත් තාත්තාටත් ඕන මම රටට ණය නැති ශිල්පියෙක් කරන්න. මම උපයන මුදලට වඩා ඔවුන්ට වැදගත් වෙන්නේ මම කරන නිර්මාණයි. ඒක මම ලබපු භාග්‍යයක්. ඒ වගේම ප්‍රවීණයින්ගේ ආශිර්වාදය මට තියෙනවා. ඉතින් උසස් නිර්මාණ ප්‍රිය කරන ශ්‍රාවකයන් වෙනුවෙන් මගේ මේ ගමන කැප කරන්න බලාපොරොත්තු වෙනවා.”ජෝජ් රොබ්සන් ද සිල්වාකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av1309223</link>
    <topic>සිනා­ කතා</topic>
    <author>එඩ්වඩ් චන්ද්‍රසිරි</author>
    <content>සිනා­ කතා“දැන් බලපං, මට දැන් අවුරුදු හතළිහකටත් කිට්ටුයි. තවම බැරිවුණා මට කසාදයක් කර ගන්ඩ. බලන්ඩ යන එක මඟුලක්වත් හරියන්නෙ නැහැ. හුඟක් මනමාලියෝ මට අල්ලන්නෙ නැහැ. මම කැමැති වෙන‍ෙකාට මනමාලි කැමැති නැහැ. තවත් ජීවත්වෙලා පලක් නැහැ බං.. මම තට්ටු අටක බිල්ඩිමකින් බිමට පැනලා මැරෙන්ඩයි මේ යන්නෙ” චමිල තමා හට අතරමඟදී හමුවූ රොෂාන් සමඟ කීවේ තද කලකිරීමකිනි.“ඉතින් බං මේ හරියක තට්ටු 8ක බිල්ඩිමක් නැහැනෙ. අර හන්දියේ ලොකුම බිල්ඩිමේ තියෙන්නෙත් තට්ටු හතරනෙ” රොෂාන් සාවඥ ලෙස කීවේය.“හරි, එහෙමනං මං ඒ බිල්ඩිමෙන් දෙපාරක් බිමට පනින්නංකො. එතකොට හරිනෙ” චමිල කීවේය.සිංහල අවුරුදු දිනවල තම නිවෙසට ආ නෑදෑ හිතවතුන් ගෙන ආ චොක්ලට් තම දියණි විනුදි කෙළවරක් නැතිව කනවා දුටු ආශා ඇයට තරවටු කරමින් ‍මෙසේ කීවාය.“දුව, ඔය තරම් චොක්ලට් කන්ඩ හොඳ නෑ ළමයො. ඔන්න මම නං දන්නෙ නෑ, ඔයාගෙ බඩ හොඳටම ඉදිමෙයි”ඊට පසු දින විනුදිගේ බාප්පා වූ නිලංක, තම බිරිය මනෝරි ද සමඟ එහි ගියහ. නිවෙසට ඇතුළු වන ‍මනෝරිගේ ගැබ්බර කුස දෙස ඕනෑකමින් බැලූ කුඩා විනුදි සිනාසෙමින් මෙසේ කීවාය.“මං දන්නවා, මනෝරි පුංචිගෙ බඩ ඉදිමුණේ මොකද කියල”‘ස්වීප් ටිකට් ගන්ඩ අපේ සාජන් මහත්තයට තියෙන්නේ පුදුම ඇබ්බැහිකමක්. එයා සමහර දවස්වලට ස්වීප් ටිකට් 10ක් සල්ලිවලට ගන්නවා” වසන්තා තම සැමියාගේ පුරුද්දක් ගැන අනුලා සමඟ කියමින් සිටියාය.“ඉතින් අනේ මාසෙකට සෑහෙන මුදලක් යනවා ඇතිනෙ ඔය පුරුද්දට” අනුලා දෙබැම ඉහළ නංවමින් කීවාය.“ඔව් අ‍ෙන්, ඒක එයාට ගාණක් නැහැ. ඒක විතරක් නෙමෙයි එයාගෙ තව පුරුද්දක් තියෙනවා. එයා පරදින හැම ස්වීප් ටිකට් ඔක්කොම ඇල්බම් එකක අලවනවා” වසන්තා කීවාය.“ඒ මොකටද අනේ? ඒවයින් වැඩක් තියෙනවයැ” අනුලා කීවේ කට ඇද කරමිනි.“එයාගෙ ආසාවනෙ අනේ. ඒ මදිවට ඒ ඇල්බම් එකට නමකුත් දාලා ‘අහිමි වූ පාරාදීසය’ කියල.” වසන්තා කීවේ සිනාසෙමිනි.සැනෝජිගේ සැමියා කතාකරන ගිරවකු මිලදී රැගෙන අවුත් උගේ හැකියාව තම බිරිය ඉදිරියේ පවසන්නට පටන් ගත්තේය.“මුගෙ දකුණු කකුල ඉස්සුවාම ඌ ‘සුබ උදෑසනක්!’ කියල සුබ පතනවා. වම් කකුල ඉස්සුවාම ඌ ‘සුබ සැන්දෑවක්’ කියල සුබ පතනවා”“හොඳයි, එතකොට කකුල් දෙකම ඉස්සුවොත්?” සැනෝජි ඇසුවේ කුතුහලයෙනි.“ඇයි එළදෙන එතකොට මම නොවැටී ඉන්නෙ උඹෙ ඔය නල දතට වාරු වෙලාද? ගිරවා තරහෙන් පුපුරමින් ඇසුවේය.කමලාවතී බයිබලය තම අත්පොත ලෙස නිතර භාවිතා කරන ඉතා භක්තිමත් ක්‍රිස්තු භක්තික කාන්තාවකි.තම වැඩිමහල් දියණිය දත් දොස්තරවරියක ලෙස සමත් වී, තම නිවෙසේ ඉදිරිපස කාමරයේ දන්ත චිකිත්සාගාරයක් විවෘත කිරීමට සැරසෙද්දී ඇය තම දියණියට මෙසේ යෝජනා කළාය.“දුව, අපි ඔය කාමරේ ළඟින් වැටිල තියෙන පාරේ අයිනෙ තාප්පෙ හොඳ බයිබල් පාඨයක් හැමෝටම පේන විදියට ලියවමු”“අම්මට ඔල්මාදෙද? මම කරන්ඩ යන්නේ දත් ගලවන එක, පුරවන එක වගෙ දේවල්නෙ. ඒකට බයිබල් පාඨ අදාළ වෙන්නෙ කොහොමද?”“මොකද ළමයො නැත්තෙ? අපි මෙන්න මේ පාඨය තාප්පෙ ගහමු.” මෙසේ කියූ ඇය බයිබලයේ පිටුවක් පෙරළා එය තම දියණියට පෙන්වූවාය. එහි මෙසේ සඳහන්ව තිබුණි.“ඔබේ මුඛය මුළුමනින්ම විවෘත කරන්න. මම එය පුරවාලමි”එඩ්වඩ් චන්ද්‍රසිරිකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av1309224</link>
    <topic>ආදරය ලබන්න කවුද අකැමැති?</topic>
    <author>ගාමිණී සුසන්ත</author>
    <content>ආදරය ලබන්න කවුද අකැමැති?තිරාෂා සෙව්වන්දිතිරාෂා සෙව්වන්දි මේ දිනවල කලා ක්ෂේත්‍රයේ බොහෝ දෙනෙකුගේ කතාබහට ලක්වී සිටින්නේ දෙරණ නාළිකාවෙන් විකාශය වන “City of dance” වැඩසටහනින් ඇය ඉදිරිපත් කරන මනරම් නර්තන නිසාය. තිරාෂා දක්ෂ නර්තන ශිල්පිනියක මෙන්ම දක්ෂ රංගන ශිල්පිනියකි.තිරාෂා ඔබ කොහොමද ‍කලා ක්ෂේත්‍රයට සම්බන්ධ වුණේ?මම කලා ක්ෂේත්‍රයට සම්බන්ධ වුණේ 2005 අවුරුද්දේ. නර්තනය හරහා කලාවට ආවා කිව්වොත් නිවැරදියි. මගේ පවුලේවත් පවුලට සම්බන්ධ අය අතරවත් ප්‍රසිද්ධ කලාවට සම්බන්ධ අය නැහැ. හැබැයි කලා හැකියාව පවුලේ ගොඩක් දෙනෙකුට තියෙනවා. මම මුලින්ම සම්බන්ධ වුණේ ලක්ෂ්මන් පුෂ්පකුමාර අයියගෙ ‘නිසල විල්තෙර’ ටෙලි නාට්‍යයේ කුඩා චරිතයකට. මම පුංචි කාලෙ ඉඳලම ආශා කළේ නර්තනයට. රංගනයෙන් ඉදිරියට එන්න ලැබෙයි කියල හිතුවේ නෑ.ඔබේ පාසල් කාලය ගතවුණේ කොහොමද?මගෙ ගම ජාඇළ. පාසල් ගියේ ගම්පහ සිරිකුරුස විදුහලට සහ කඳාන මැසනඩ් විදුහලට. පාසල් කාලෙ නැටුම්වලට වැඩියෙන් යොමුවෙලා ඉන්න විට අම්ම කිව්ව ඉස්සරවෙලා ඉගෙනීමට තැන දෙන්න කියල. ඒ නිසා මම අධ්‍යාපන කටයුතුවලට වැඩියෙන් යොමුවුණා.එතකොට දැන් ඔබ...?මම උසස් පෙළ විභාගය හොඳින් සමත් වෙලා දැන් කැලණිය විශ්වවිද්‍යාලයේ ජාත්‍යන්තර අධ්‍යයනය පිළිබඳ විශේෂවේදී උපාධියත්, ජර්මන් භාෂාවත් හදාරනවා. දැන් මම දෙවැනි වසරේ. විශ්වවිද්‍යාල කටයුතුත් නර්තන රංගන කටයුතුත් සමබරව කරගෙන යනවා.ඔබට මතකද මුලින්ම කැමරාවට මුහුණ දුන් දවස?ඔව් අද වගේ මතකයි. මට මුලින්ම රඟපාන්න ලැබුණේ අනුරුද්ධිකා පාදුක්කත් එක්ක. එදා මට එයා කිව්ව “නංගි රැල්ලට යන නිළියක් වෙන්න උත්සාහ කරන්න එපා. හොඳ නිළියක් වෙන්න උත්සාහ කරන්න කියල” මම හිතනව මම අද ඒ මඟ යනව කියල.මේ වන විට ඔබ දායක වෙලා තියෙන නිර්මාණ...?මංජුලා කුමාරිගෙ නිර්මාණ කීපයකටම දායන වෙන්න අවස්ථාව ලැබුණා. ඒ අතරින් ‘අහස සේ නුඹ අනන්තයි’ ටෙලි නාට්‍යය විශේෂයි. ‘සසර බැඳි බැමි’, ‘ඉසුරු භවන’, ‘ඉතිං ඊට පස්සෙ’, ‘රන් සමනලයෝ’, ‘ඉඳුවරී’, ‘දියමත ලියමි’, ‘පිපෙන මල්’, ‘අරුන්දතී’, ‘සැළමුතු පෙම’, ‘ඔබ කවුද’ වගේ ටෙලිනාට්‍ය ඒ අතරින් විශේෂයි. ‘අරුන්දතී’ ටෙලි නාට්‍යයේ ‘සෙත්මිණී’ කියන චරිතයට ප්‍රේක්ෂක ප්‍රතිචාර ගොඩක් ලැබුණා. ඒ ටෙලි නාට්‍යයේ මම කළේ ප්‍රධාන චරිතය.මේ දවස්වල ඔබ මොනවද කරන්නේමේ දවස්වල වැඩියෙන්ම මහන්සි වෙන්නේ දෙරණ ‘City of dance’ තරගයට. ඊට අමතරව ටෙලි නාට්‍ය කීපයකම රූපගත කිරීම්වලටත් දායක වෙනවා.දෙරණ ‘City of dance’ ඔබේ නර්තනවලට හොඳ ප්‍රේක්ෂක ප්‍රතිචාර ලැබෙනවාද?ගොඩක් දෙනෙක් දැනගෙන හිටියේ නෑ මට නර්තනය පුළුවන් කියල. පාසල් කාලෙ මම කුලසිරි බුදවත්ත සර්ගෙනුත් නැටුම් ඉගෙනගත්තා පාසලෙන් ඉගෙනගන්නවාට අමතරව. අරුන්දතී ටෙලි නාට්‍යයේ මම ‍කළේ නර්තන ගුරුවරියකගේ චරිතයක්. එහි මම කළ නර්තනය දැකල වෙන්න ඕන දෙරණ City ofdance එකට මට කතාකළේ. මේ වැඩසටහනට මුලින්ම 25 දෙනෙක් සහභාගි වුණා.ඒ අතරින් අන්තිම කීපදෙනා අතරට එන්න ලැබීම භාග්‍යයක්. මේ මගේ පළමු රියලිටි අත්දැකීම. මේ තරගයෙන් දක්ෂ කෙනාට ඉදිරියට එන්න හැකියාව තියෙනවා. මෙහි විනිශ්චය මණ්ඩලයේ ඉන්නේ නර්තනය කියන විෂයට ලංකාවේ ඉහළින්ම ඉන්න තුන්දෙනෙක්. ඔවුන් පෙන්වාදෙන අපේ අඩුපාඩු හඳුනගෙන අපිට අපේ දක්ෂතාව පෙන්වන්න හැකිවෙලා තියෙනව.ඔබ උසස් අධ්‍යාපනය හදාරන්නේ නර්තනය හෝ රංගනය නෙමෙයි, වෙනත් විෂයක්. අනාගතයේ ඔබ තෝරාගන්නේ කලාවද නැතිනම් වෙනත් රැකියාවක්ද?කලාවට සම්බන්ධ වෙන්න පුංචි කාලෙ ඉඳලම තිබුණේ පුදුම ආශාවක්. ඒවගේම ඉගෙනීමටත් මම හරියට ආශා කළා. ඒ දෙකෙන්ම මම අද ඉදිරියට ඇවිත් තියෙනවා.විශ්වවිද්‍යාලයේදි මම හදාරන ‘ජාත්‍යන්තර අධ්‍යයනය’ කියන විෂය ඉතා වටිනා එකක් උපාධිය අවසන් කරල ගැළපෙන රැකියාවකින් ඉදිරියට යන ගමන් කලා කටයුතුවලත් රැ‍ඳෙන්න හිතාගෙන ඉන්නවා.තවම චිත්‍රපටයකට අවස්ථාව ලැබුණේ නැතිද?මේ වන විට චිත්‍රපට කීපයකම පුංචි චරිතවලට සහභාගිවෙලා තියෙනවා. මෑතදී ප්‍රධාන මට්ටමේ චරිත කීපයකට කතාකළා. නමුත් තාම ඒව පටන්ගත්තේ නැහැනේ. රංගනයේ උපරිමය තියෙන්නේ සිනමාවේනේ. මම හරිම කැමැතියි හොඳ චිත්‍රපටවලට දායක වෙන්න.ජනප්‍රිය නිළියක් වීම විශ්වවිද්‍යාලයෙදි ඔබට දැනෙන්නේ කොහොමද?මම නිළියක් කියල හිතන්නෙ, මට දැනෙන්නෙ රඟපාන විට පමණයි. විශ්වවිද්‍යාලෙ යාළුවො අතර ඉන්න විට මට ඒ බව දැනෙන්නෙම නෑ. මම එහෙම හැසිරෙන්නෙත් නෑ. විශ්වවිද්‍යාලයට මම යන්නෙ ඉතාම සරලව. කැම්පස් යන විට මම මේකප් එකක්වත් දාන්නෙ නෑ. අධ්‍යයන කටයුතුවලදි මට මගෙ යාළුවො ගොඩක් උදව් කරනවා.නිළියක් නිසා සමාජයෙන් ලැබෙන ආදරයට ආකර්ෂණයට ඔබ කැමැතිද?සමාජයේ ආදරය ලබන්න කවුද අකැමැති. මේ ක්ෂේත්‍රයේ ගොඩක් දෙනෙක් මෙහි රැඳිල ඉන්නේ ඒ ආදරය ආකර්ෂණය නිසා කියලයි මම හිතන්නේ. සමාජයක ආදරය ලැබීම ලොකු දෙයක්. ඒක හැමෝටම ලබන්න පුළුවන් දෙයක් නෙමෙයි.ඔබේ පවුලේ කවුද ඉන්නේ?ම‍ෙග් පවුලේ එකම ගෑනු ළමයා මම. අයියල දෙන්නයි මල්ලියි අම්මයි තාත්තයි තමයි අපේ පවුලේ අය. සමහර අයියලා අකැමැතියිනෙ නංගි රඟපානවට. අපේ පවුලේ එහෙම නෑ. අම්මයි තාත්තයි අයියලයි මල්ලියි මට පුදුම සහයෝගයක් දක්වනවා. අම්ම තමයි මගේ ළඟින්ම ඉන්නේ.යොවුන් ඔබට පෙම්වතෙක් නොඉන්න බැහැනෙ?නැහැ. එහෙම කෙනෙක් තවම නෑ.ගාමිණී සුසන්තඡායාරූප - ටෙනිසන් එදිරිසිංහකර්තෘට ලියන්න | මුද්‍රණය සඳහා</content>
  </post><post>
    <category>NEWSPAPER</category>
    <date>
      <year>2013</year>
      <month>09</month>
      <day>22</day>
    </date>
    <link>http://www.silumina.lk/2013/09/22/_art.asp?fn=av1309225</link>
    <topic>බණ්ඩර දෙය්යෝ පුරා වෘත්තයක සත් පුරුෂයා</topic>
    <author>ඉනෝකා පෙරේරා</author>
    <content>බණ්ඩර දෙය්යෝ පුරා වෘත්තයක සත් පුරුෂයාබණ්ඩර දේවතාවුන් ලෙස ජනතාවගේ වන්දනාමානයට පාත්‍ර වන අතීත මහා පුරුෂයන් රැසක් සම්බන්ධ තොරතුරු ජනශ්‍රැතිවල හමුවේ. තවමත් මුද්‍රණය වී නොමැති පුස්කොළ පුස්තක හා ජන සාහිත්‍යයේදී හමුවන මේ අතීත පුරුෂයන් සම්බන්ධ පුවත් සමූහයෙන් බිඳක් ගෙන කළ නාටකීය නිර්මාණයක් ලෙස, බණ්ඩර දෙයියෝ හැඳින්වීමට පුළුවන.ජනතාවගේ සුඛ විහරණය හා ශුභ සිද්ධිය වෙනුවෙන් තම දිවි පරදුවට තබා කටයුතු කළ සත්පුරුෂයන් මේ බණ්ඩර දෙයියන්ගේ අඩවියේදී අපට මුණගැසේ. ඔවුන් නිබඳ වන්දනාවට පාත්‍ර වේ.බණ්ඩර දෙයියන්ගේ අඩවියේ සැරිසරන විදේශිකයකු වන ටොම්, මේ වන විට අලි 18 දෙනකු මරා දමා අවසන්ය. අලි 100 ක් මරා වාර්තාවක් තැබීම ඔහුගේ අරමුණයි. ටොම් සිය 99 වැනි දඩයම ද සිදු කරයි. ඒ ඉතා ක්‍රෑර ලෙස හස්තියකු ඝාතනය කිරීමෙනි. බණ්ඩර, ටොම්ට තම විරෝධය පළ කරයි. එය ගණනකට නොගන්නා ටොම් සිය 100 වැනි හස්ති දඩයමට ද සැරසෙයි. ඌ ඉතා අහිංසක අලියෙකි. බණ්ඩාර ඊට ද විරුද්ධ වෙයි. දෙදෙනා අතර ඇතිවන ගැටුමකින් බණ්ඩර තුවාල ලබයි. අවසිහියෙන් මෙන් ඇවිද යන අතර මී ඔයට වැටී, ඔහේ පාව යයි.මී ඔය යාබද නිසංසල පරිසරයක වෙසෙන ජන කණ්ඩායමේ නායකයා වන මහ අප්පුහාමිට ඔහුගේ සිරුර හමුවේ. ඔහු බණ්ඩාරගේ සිරුර වළ දැමීමට සැරසෙයි. එහෙත් බණ්ඩර යළි පණ ලබයි. මහ අප්පුහාමිගේ පිහිටෙන් ඔහු සුවය ලබයි.මේ ගමට යාබද ගමක වෙසෙන ‘මොගරා’ යනු එහි ප්‍රාදේශීය නායකයායි. ඔහුගේ ගමත් මහ අප්පුහාමිගේ ගමත් අතර නිතර ගැටුම් හට ගනී. බණ්ඩාර මේ ප්‍රශ්නය වෙනුවෙන් ඉදිරිපත් වෙයි. ඒ නිසාම ඔහු මොගරාගේ සතුරක් බවට ද පත්වේ.ගම්වාසීන් වෙනුවෙන් මොගරා හා ගැටෙන බණ්ඩර පිට පිට කිහිප වරක්ම පරාජය වෙයි. ඒ නිසාම ගම්වැසියන්ට ගම අතහැර යාමට ද සිදු වෙයි.තීරණාත්මක සටනකට එක්වන බණ්ඩාර ඒ අවසන් සටන ජය ගනී. සියල්ල යළි හිමි වූ සතුටට ගම්වැසියෝ ඔහු දේවත්වයෙන් පුදති.මෙහි බණ්ඩාර දෙයියෝ, ජැක්සන් ඇන්තනී ය. සිරිල් වික්‍රමගේ මහ අප්පුහාමි ය. රවීන්ද්‍ර රන්දෙණිය, චාන්දනී සෙනෙවිරත්න, මාධනී මල්වත්ත, ජයලාල් රෝහණ, ක්‍රිස් හෙන්රි, රිචඩ් වීරක්කොඩි, අවන්ති අපෝන්සු, මේනකා පීරිස්, බර්ටි නිහාල් සුසිරිපාල ඇතුළු පිරිස රංගනයෙන් දායක වන මෙහි, අධ්‍යක්ෂණය සරත් ධර්මසිරිගෙනි. සමන්ත පෙරේරා සංගීත අධ්‍යක්ෂණයෙන්, චන්දන නුවන් කැමරා අධ්‍යක්ෂණයෙන්, රංජිත් ද සිල්වා කලා අධ්‍යක්ෂණයෙන් දායක වෙති.ස්වර්ණවාහිනී නිෂ්පාදනයක් වන ‘බණ්ඩර දෙයියෝ,’ සෑම සෙනසුරාදාවකම රාත්‍රී 8.30 ට විකාශය වේ.ඉනෝකා පෙරේරාකර්තෘට ලියන්න | මුද්‍රණය සඳහා</content>
  </post></root>